<id>A</id>
<author_surname>Красовський</author_surname>
<author_name>Володимир</author_name>
<title>Промисловість Запорозької Січі</title>
<publ_in>Козацька варта</publ_in>
<url></url>
<publ_part>4</publ_part>
<publ_place>Алмазна</publ_place>
<publisher></publisher>
<year>2013</year>
<pages>3</pages>
<length>475</length>
<alt_orth>0</alt_orth>
<errors>звіра необхідно - звіра, необхідно</errors>
<comments></comments>
<body>
Рибальський промисел слугував джерелом багатства для всього війська: «з рибальства козаки й одягалися, і взувалися, і зброю здобували». Виловлену рибу вони відправляли у спеціальні, так звані «сапетні заводи» - місця обробки. Кінцевою операцією обробки риби було в’ялення її на сонці. Така риба зберігалась тривалий час. 
Менш розвинутим промислом, ніж рибальство, було бортництво, яке поступово переросло у пасічництво. Бортництво – це збирання меду диких бджіл, що роїлись у дуплах дерев на висоті 4-6 м, які називались бортями. На запорозьких вольностях для пасік будували спеціальні зимівники, які розташовувались в урочищах Дніпра, Інгулу та Громоклеї і могли налічувати до 15 тис. вуликів. Утримували бджіл у штучно виготовлених вуликах, які називались колоди, дуплянки, сапети. Сапетові вулики були у козаків найпоширенішими. Вони плелися із болотяних та плавневих рослин (очерет, рогоза, верба, солома), а в середині обмащувались глиною. 
Заняття пасічництвом у запорозьких козаків було у великій пошані. Багато хто з козаків під кінець життя усамітнювались на пасіці. Так, наприклад, кошовий отаман Іван Сірко мав дві пасіки в «Чорному лісі» та неподалік Чортомлицької січі в Грушівці, де і закінчив життя у 1680 році. 
Від бджолярства козаки мали потрійну користь: щільники (соти) вживали в їжу, із меду виготовляли напої і отримували прибутки від продажу, а із воску робили свічки як для січової церкви, так і для інших церков та монастирів. 
У господарському житті запорожців не останнє місце належало звіроловному промислу. В плавнях річок та степах водились олені, вовки, лисиці, зайці, борсуки, видри, кози, свині, коні, на Очаківській стороні були лосі та ведмеді. Полювання на звіря було поєднано з великими труднощами: щоб вислідити звіра необхідно було ходити по степу, залягати в глибоких балках, заглядати у темні байраки, відшуковувати нори звірів, копати ями, розставляти сітки, капкани, інколи під час переслідування звіра цілими днями взимку терпіти голод і холод, влітку – спеку і спрагу. 
У XVI ст. набуває розвитку селітроваріння. Це було пов’язано з великим попитом на порох, який виготовляли з селітри для вогнепальної зброї. Селітра накопичувалась в гумусі чорнозему, з якої її і добували. Козаки були умільцями у виготовленні пороху. Для цього вони брали 77,4% селітри, 9,6% сірки і 13% дерев’яного вугілля. Даним промислом козаки займались у лісостеповій частині України, зокрема і на території сучасної Луганської області. Про це свідчать археологічні дослідження. Комплекси з видобутку селітри називались «майданами». На сьогодні таких «майданів» на Луганщині досліджено 35. «Майдани» зосереджувались, в основному, у північних районах області в долинах лівих приток Дінця: Айдара, Красної, Євсуга, Деркула, біля смт Біловодськ, а також між Кремінною і Старобільськом, Сватовим і Троїцьком. 
Виготовленням селітри цікавився Богдан Хмельницький. Під час війни проти шляхетської Польщі він сам здійснював контроль за її виготовленням, розподіляв селітру серед загонів свого багатотисячного війська. 
Добування заліза за козацької доби теж відігравало важливу роль серед інших промислів. Головним способом був так званий сиродутний процес, що здійснювався у спеціально споруджених горнах. Рештки таких горнів віднайдено і досліджено на околиці Кам’янської Січі, а також на території Чортомлицької січі.
</body>
