<id>H</id>
<author_surname_1>Заболотний</author_surname_1>
<author_name_1>Олександр</author_name_1>
<author_surname_2>Заболотний</author_surname_2>
<author_name_2>Віктор</author_name_2>
<title>Українська мова. 5 клас</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Генеза</publisher>
<year>2013</year>
<pages>29-32</pages>
<length>599</length>
<alt_orth>0</alt_orth>
<errors> барабанщик - барабанник </errors>
<comments></comments>
<body>
МОВИ СВІТУ
За приблизними підрахунками вчених-мовознавців, у сучасному світі є близько 5 тис. мов. Але лише 220 з них мають, крім усної форми, писемну. До таких мов нале­жить і українська.
Не всі мови однаково поширені. Двомастами мовами спіл­куються колективи, які становлять не менше 1 млн носіїв, сім­десятьма – не менше 5 млн носіїв, тринадцятьма – колективи з 50 і більше млн носіїв. Рештою мов користуються колективи, які нараховують усього від кількасот до 1 млн носіїв.
<i><b>КОРИСНО ЗНАТИ</b></i>
ЇЖТЕ НА ЗДОРОВ’Я!
Вислів <i>«Куштуйте на здоров’я»</i> не завжди використовують доречно. Дієслово куштувати, коли його вживають стосовно їжі, означає «з’їдати або випивати трохи чогось для проби». Отже, наведений вислів означає, що когось запрошують лише зняти пробу з якоїсь страви, а не з’їсти її. Щоб запросити споживати страву, використовуйте вислів <i>«Їжте на здоров’я!»</i> <i>(З посібника)</i>.
<i>НА ДОЗВІЛЛІ</i>
</b>Весела вікторина</b>
1. Які два брати у слові ніко­ли не можуть зустрітися?
2. Яку букву потрібно поста­вити між двома шостими бук­вами алфавіту, щоб утворити назву людини похилого віку?
3. Гора й долина. Що між ними?
4. Чого немає у воді, а є в морях, озерах, ріках?
5. Що посеред землі стоїть?
6. Чого немає у вола, а є в ко­рови, кози, коня?
<b>Хто любить, той легко вчить</b>
Якщо з українською мовою
в тебе, друже, не все гаразд,
не вважай її примусовою,
полюби, як весною ряст.
Примусова тим, хто цурається,
а хто любить, той легко вчить:
все, як пишеться, в ній вимовляється, –
все, як пісня, у ній звучить.
І журлива вона, й піднесена,
тільки фальш для неї чужа.
В ній душа Шевченкова й Лесина,
і Франкова у ній душа.
<i>Д. Білоус</i>
У КОГО НАЙМЕНШЕ ЗВУКІВ?
Найменше звуків у мовах корінних жителів Австралії і Полінезії. Зокрема, у мові австралійського племені аранта лише 3 голосних і 10 приголосних. У мові гавайців 5 голосних і 7 приголосних. А рекордсменом з найменшої кількості голосних, ма­буть, буде мова убихів (Північний Кавказ). У ній 2 голосних і аж 82 приголосних звуки. Проте зараз убихи майже втратили свою рідну мову <i>(З довідника)</i>.
Кожну літеру ціни,
бо немає їй ціни.
Ось відома в давнину
дудочка – <i>сопілка</i>:
виймеш літеру одну –
і вже буде <i>спілка</i>.
Сварка йде така, що ну! –
<i>перепалка</i> (бійка):
зміниш літеру одну –
мирна <i>перепілка</i>.
Зміниш літеру одну
у словечку <i>бійка</i> –
і вже – леле – на сосну
мчить звірятко <i>білка</i>.
Більше прикладів не дам,
помізкуй – придумай сам.
<i>Д. Білоус</i>
<i><b>НА ДОЗВІЛЛІ</b></i>
ЛАНЦЮЖОК
Починаючи від слова, що складається з однієї букви, доберіть лан­цюжок слів з тією ж початковою буквою. Розташуйте слова так, щоб кожне наступне мало на одну букву більше, ніж попереднє. <b>НАПРИКЛАД</b>: <i>б</i> – <i>бо</i> – <i>бал</i> – <i>база</i> – <i>бокал</i> – <i>боксер</i> – <i>барабан</i> – <i>біганина</i> – <i>Бориспіль</i> – <i>барабанщик</i>.
<i><b>ВЕСЕЛА ВІКТОРИНА</b></i>
1. Чого багато має болото, менше – озеро, ще менше – море, а зо­всім не має ріка?
2. Що має груша й слива, але не має клен?
3. Як перетворити омара (морський рак) на маленьку комаху?
4. Чого немає в дельфіна, але є в кита, акули, краба?
5. Як перетворити ворота на їхнього захисника?
6. У назвах яких дерев є звук [р]?
<i>Мова – це море, у якого немає дна і берегів, яке багатоманітне і невичерпне.</i>
Валерій Шевчук
<b>Відомості із синтаксису та пунктуації</b>
	 <i><b>Ви знатимете:</b></i>
•	що вивчає синтаксис і пунктуація;
•	види речень за метою висловлювання.
	 <i><b>Ви вмітимете:</b></i>
•	правильно виділяти словосполучення, головні й другорядні члени речення;
•	будувати речення з однорідними членами, звертаннями, вставними словами, складні речення та речення з прямою мовою;
•	правильно інтонувати речення різних видів;
•	розставляти та обґрунтовувати розділові знаки;
•	використовувати в мовленні синонімічні словоспо­лучення, різні види речень, виражальні можливості другорядних членів речення.
<b>Синтаксис</b> (від <i>грец.</i> syntaxis – побудова, поєднання) – це розділ мовознавства, що вивчає словосполучення і речення.
<b>Пунктуація</b> (від <i>лат.</i> punctum – крапка) – це розділ мовознавства, що вивчає правила вживання розділових знаків.</body>
