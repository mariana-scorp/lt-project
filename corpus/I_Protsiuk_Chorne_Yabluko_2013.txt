<id>I</id>
<author_surname>Процюк</author_surname>
<author_name>Степан</author_name>
<title>Чорне яблуко: Роман про Архипа Тесленка</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Академвидав</publisher>
<year>2013</year>
<pages>Взято з інтернет-джерела, якщо уривок підійде, то прошу повідомити і я тоді шукатиму примірник, щоб звірити сторінки</pages>
<length>677</length>
<alt_orth>0</alt_orth>
<errors>нічтоже?</errors>
<comments>LT new words: нап'ялити, рам'я, монаший, виїджений, екзорцист, духовидець, невинятко, сотворитися, напівпаралітичний</comments>
<body>
Сувої були згорнуті. Хтось міг їх розгорнути, але на те не було дозволу. Сувоїв було дев’ять.
У першому було накреслено, що Архип дослужиться до дрібного чиновника й одружиться з Оленкою. У них буде троє дітей. Життя промине спокійно, але два рази на рік, коли на нічному небі красуватиметься повний місяць, він буде вночі тихо виходити з хати й кілька годин завивати в шкурі вовкулаки, оплакуючи свою долю. Потім повертатиметься додому. Про це ніхто не знатиме, навіть Оленка. Це виття буде чути з небес лише його мати Євдокія.
У другому було сказано, що він помре дитиною, разом із братиками й сестричками. Відійде у вічність у світлій свитинці, яку дуже любив. Його душа одразу перенесеться в рай. Мати Євдокія буде оплакувати його ранню смерть аж до своєї смерті — ще двадцять п’ять років.
Третій сувій був найзагадковішим. Там було мовлено, що його доля залежить лише від нього самого. На третьому сувої було намальовано три таємничі лінії. Усі вони вели кудись осторонь від узвичаєного розуміння людської долі. Більше про цей сувій неможливо нічого сказати.
Четвертий підсовував йому значний кар’єрний ріст і пристрасть царського служаки. Але для цього потрібно було зректися матері.
У п’ятому найтовстішому сувої було начебто все, потрібне людині для життя: талан і талант, спокій і любов. Доля завела би Архипа до Києва. Він би прожив довго й щасливо зі своєю Оленкою (вона була біля нього в кількох сувоях…). Але на старість йому би відмовив розум. Він ходив би київськими вулицями, вигукуючи непристойності. Він скинув би свій добротний одяг і нап’ялив жебрацьке рам’я. Він не впізнавав би нікого із своєї багатодітної родини. Гнав би від себе кохану Оленку, заходячись реготом, від якого за шкірою йшов би мороз. Зате він годинами розмовляв би із привидом своєї матері.
Шостий сувій був без загадок. Одруження з не Оленкою, багатодітна родина, господарство в Лохвиці, учительська праця, тихе й непримітне життя. Відтак діти потроху вивчилися б, не Оленка померла, а потім, через кілька років, помер би й він.
У сьомому було запаковане довге розгульне життя циніка й алкоголіка. Він мав би багато енергії, спрямованої на тілесні втіхи. Усе почалося б із того, що він заповзявся звабити Оленку, яка не стала його дружиною. Нарешті це сталося б. Оленчин чоловік прокляв би її й Архипа, пішов світ за очі, розчинившись у пожовклій цвинтарній травичці. Оленка втопилася б у річці. А потім би часто приходила в Архипові сни, простягаючи до нього свої колись ніжні білі пальчики, виїджені водою. Вона іноді мовчала б, деколи плакала або запитувала, навіщо він загубив їхні душі. Архип після таких снів дико реготав би й був особливо безжалісним до інших. Він помер би старим, залишаючись вірним собі до останнього віддиху. Того дня він би особливо багато пив. Уночі прокинувся. На цей раз Оленка не дорікала б, а кликала його до себе. Він вийшов би надвір. Оленка кликала далі. Він ясно бачив її — голу й молоду. Вона звала його до вічної постелі для двох. «Оленко, я вже йду!» — радісно викрикнув би Архип, повіривши у відродження молодості. Він йшов — і нарешті ступив ближче до тієї, що була йому суджена. Вона вже близько, ще трішечки, ще чуть… Наступного дня близько обіду старого пияка й гуляку знайшли би у водах їхньої річки. Його висмоктане життям лице нарешті впокоїлося б. Напевне, топлячись, він, вперше за багато літ, повірив, що ось-ось зустрінеться зі своєю дорогою Оленкою, яку не міг ніколи забути…
Про восьмий сувій говорити не можна.
У дев’ятому сувої були приготовлені монаші ризи й аскеза. Архип мав змінити би світське ім’я і стати отцем Никодимом, екзорцистом і духовидцем. Так він мав спокутувати прокляття, наслане на його рід через невдале одруження батьків. Він міг би зупинити смерті невиняток-дітей його рідного брата і двоюрідних братів та сестер. Він мав до скону вести двобій із темними енергіями. Згідно з приписами цього сувою, він не знав би Оленку. Лише мав би відганяти зло навіть старечими, напівпаралітичними оцупками. Так навіть краще для екзорциста — тіло не підсовує спокус, залишивши простір для торжества духу, адже плоть — нічтоже.
Лише випадкові (?) порухи терезів не дали з’явитися на світ отцю Никодимові, про якого складали б легенди. Отець Никодим, під іншим іменем Божого слуги, сотворився з тіла іншої людини…
</body>