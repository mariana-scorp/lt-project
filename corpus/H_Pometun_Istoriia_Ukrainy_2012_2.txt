<id>H</id>
<author_surname_1>Пометун</author_surname_1>
<author_name_1>Олена</author_name_1>
<author_surname_2>Гупан</author_surname_2>
<author_name_2>Нестор</author_name_2>
<title>Історія України</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Видавничий дім "Освіта"</publisher>
<year>2012</year>
<pages>217-221</pages>
<length>992</length>
<alt_orth>0</alt_orth>
<errors>продуктів харчування - харчових продуктів, харчів; підтримка державою - підтримка держави; правоохороні органи - правоохоронні органи; Першопочатком - Первопочатком</errors>
<comments></comments>
<body>
<b>1. Хлібозаготівельні кризи 1927-1929pp. і перехід до суцільної колективізації</b>
У чому полягали причини переходу радянської влади до політики колективізації? Що таке суцільна колективізація? До яких наслідків вона призвела в Україні?
Радянська влада, передавши землю у користування селянам, сподівалася на їхню підтримку державної економічної політики. Особливої актуальності це набуло в умовах індустріалізації. Аграрний сектор мав постачати на ек­спорт зерно, кошти від продажу якого спрямовували на закупівлю технічного обладнання. Окрім того, село ставало постачальником робочої сили до індустріальних новобудов, технічної сировини і продуктів харчування.
Уряд, намагаючись вилучити аграрну продукцію у селян, започатку­вав політику «ножиць цін». Її спрямовували на штучне завищення цін на промислові товари і зниження на сільськогосподарську продукцію. 
Влада вдалася до адміністративного тиску на селян. У результаті, на по­чатку 1928 р. кризу вдалося подолати (за січень-лютий у республіці було заготовлено 70 млн пудів зерна). Але наступної зими 1928-1929 pp. криза повторилася у ще більших масштабах.
Радянська влада вбачала у селянстві консервативну силу, що чинила опір державній економічній політиці. Чиновницький апарат виношував пла­ни перетворення селян із приватних господарів на сільськогосподарських робітників, віддалених від власності на засоби виробництва й результатів своєї праці. Першопочатком реформування сільського господарства стала підтримка державою сільськогосподарської кооперації. Влада прагнула мати справу не з окремими сільськими господарями, а з колективами виробників сільськогосподарської продукції. Згодом різні форми сільсько­господарської кооперації були зведені до однієї — сільськогосподарської артілі, що її влада трансформувала у колгоспи. У цій ситуації вже не держа­ва залежала від індивідуальних селянських господарств, а сконцентровані у великі спільні господарства селяни підпорядковувались державі. Курс на колективізацію сільського господарства було визначено у грудні 1927 р. на XV з’їзді ВКП(б), а в <b>1929 р.</b> влада проголосила суцільну <b>колективізацію</b>. Селян почали силоміць заганяти до колгоспів. У відповідь на примусову колективізацію селянство взялося за зброю. Упродовж першого півріччя 1930 р. в Україні було зареєстровано 1,5 тис. терористичних актів про­ти організаторів колгоспного руху. У Херсонському, Вінницькому, Чернігівському, Одеському та ін. округах відбулися збройні виступи селян за участі понад 40 тис. осіб. Окрім повстань, селяни вдавалися до пасивних форм боротьби (забиття і продаж худоби, псування реманенту). 
Наприкінці 20-х - на початку 30-х років в Україні поголів’я великої рогатої худоби скоротилося на 41,8 %, свиней — на 62,3 %, овець — на 74 % . За цей час було експропрійовано понад 200 тис. селянських госпо­дарств. До колгоспу забирали землю, реманент, худобу, коней та ін.
<b>2. Розкуркулення. Доля приватних сільських господарств</b>
Які заходи здійснила влада навесні 1930 p., щоб заспокоїти селян? До яких наслідків це призвело? Коли і яким чином владі вдалося остаточно припинити супротив селянства колективізації? Якими були безпосередні наслідки колективізації для сільського господарства України?
Колективізація в Україні супроводжувалася наростанням терору. Особливої жорстокості від нової влади зазнало заможне селянство, яке організатори колгоспного руху охрестили «куркулями». Офіційна пропаган­да зображувала їх ворогами радянської влади і «експлуататорами трудового народу». Насправді, лише невелика кількість заможних селянських госпо­дарств використовувала найману працю. В основному вони покладалися на трудові ресурси своїх родин, ощадливість і хазяйновитість. Проте радянсь­ка влада проголосила своїм завданням «ліквідувати куркульство як клас».
Перша хвиля масового розкуркулення почалася з січня 1930 р. і тривала до початку березня. Вона охопила 76 % районів УСРР. Куркулів виселяли на висілки, але в межах України. Восени 1930 р. почалася друга хвиля роз­куркулення. Тих, хто підпадав під неї, висилали уже за межі республіки. 
В Україні було «розкуркулено» понад 1 млн селян, з них понад 860 тис. виселили на Північ і до Сибіру. Багато з них загинули.
На початку 30-х років радянське керівництво збагнуло, що на селі ситуація стала критичною і нарощувати темпи колективізації украй небез­печно. У березні 1930 р. Й. Сталін опублікував статтю «Запаморочення від успіхів», де, розігравши роль «доброго батька народів», засудив насаджу­вання колгоспів силою і звинуватив місцеву владу в перегинах. Слідом за статтею було опубліковано постанову ЦК ВКП(б) «Про боротьбу з викривлен­нями партійної лінії у колгоспному русі». Місцевим партійцям пропонували відмовитися від адміністративного тиску на селян при створенні колгоспів. Тоді ж було опубліковано «Приблизний статут сільськогосподарської артілі», де колгоспникам дозволялось мати корову, дрібну живність, при­садибну ділянку. Прийняті документи заспокоїли селянство. Воно повірило у сталінську «справедливість» і, керуючись тезою «колгосп — справа добровільна», почало масово виходити з колективних господарств. За три місяці майже половина колективізованих селян в Україні повернулися до індивідуального господарювання. Але згодом з’ясувалося, що це був тактич­ний маневр. У вересні 1930 р. влада почала новий наступ на селянство, тепер вона створила такі умови, що економічно унеможливлювали індивідуальне господарювання. Тим, хто виходив з колгоспів, відводили гірші землі, не повертали худобу і реманент, збільшували оподаткування. Селянам, які опинилися під таким пресом, доводилося повертатися назад до колгоспу. У 1932 р. в УСРР було колективізовано 70 % селянських господарств.
<picture>
Розкуркулена сім’я біля свого будинку в с. Удачне Донецької області.
<i>1930-ті pp.</i>
<b>3. Голодомор 1932-1933 pp. і його наслідки</b>
Які причини викликали голод в УСРР? У чому полягала суть «закону про п’ять колосків»? Чи вважаєте ви голодомор закономірним для аграрної політики СРСР явищем? Чому?
На початку 30-х років населення СРСР відчувало гостру нестачу продуктів харчування. Головною причиною голоду в УСРР стали хлібозаготівлі. У січні — листопаді 1930 р. держава стягнула з українських селян 400 млн пудів зерна, а за цей самий період 1931 р. було вилучено 380 млн пудів. Хлібозаготівлі виснажили село, але влада не брала цього до уваги. У 1932 р. план хлібоздачі становив 356 млн пудів. Проте на початок ли­стопада республіка здала лише 195 млн пудів зерна (54,8 % від запланова­ ного). Керівництво держави, замість того, щоб шукати економічні шляхи відновлення сільського господарства, вирішило посилити репресії. 
Примусове вилучення у селян зерна, конфіскація продовольства і по­чаток масових репресій переросли у таке явище, що увійшло в історію як голодомор 1932-1933 pp.
<b>Голодомор</b> — штучний голод, організований у величезних масштабах злочинною владою населенню власної країни.
Восени 1932 p., коли з’ясувалося, що Україна не виконує плану заготівель, Й. Сталін надіслав до республіки комісію на чолі з В. Молотовим. Вона вдалася до надзвичайних заходів. Україна була переведена на блокад­ не становище. Влада ввела для населення «внутрішні паспорти», що обме­жило можливості людей у пересуванні територією. Особливо це ускладнило життя селянам, оскільки вони не могли покинути свою місцевість, де потер­пали від голоду. Транспорт контролювали правоохороні органи, спеціальні наряди здійснювали обшуки пасажирів і, у разі виявлення продуктів харчу­вання, конфісковували їх.
</body>