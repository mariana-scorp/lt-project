<id>A</id>
<author_surname>Куцай</author_surname>
<author_name>Славка</author_name>
<title>Степова пісня</title>
<publ_in>National Geographic Україна</publ_in>
<url></url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>776</length>
<alt_orth>0</alt_orth>
<errors></errors>
<comments></comments>
<body>
Останній притулок степової екосистеми в Україні - території, непридатні для обробки: невеликі за площею яри, балки, схили й заплави річок. Від того, чи залишаться вони у первозданному вигляді, залежить доля третини видів, занесених до Червоної книги. Адже 159 із 543 тварин та 276 із 826 рослин - степові види, які не можуть існувати деінде.
Серед найбільш вразливих жителів степу - змії. Герпетолог Андрій Тупіков уже кілька років досліджує стан популяції полоза візерункового. У сумній категорії «ті, що вимирають» цей вид опинився не в останню чергу через людську недбалість. Дослідник скаржиться, що постійно знаходить на дорозі по кількадесят розчавлених плазунів. У розпачі він нерідко звертався до жителів прилеглих населених пунктів: «Ви знаєте марки автомобілів, напоїв, які купуєте. Чому ж не можете вивчити два види змій, що можуть становити хоч якусь загрозу?» Полоз візерунковий до них не належить і через свою нечисленність видається ще беззахиснішим.
Інший типовий представник степової фауни - бабак - натерпівся від мисливців. У степу його легко впізнати за пронизливим свистом. Бабак є надзвичайно цінним елементом степового біоценозу, адже вирішує не лише своє «квартирне питання», а й багатьох інших видів. Простора нора бабака до вподоби і їжакові вухатому, й плазунам. Навіть перелітний огар влаштовує там виводкові гнізда.
Заповідник «Стрільцівський степ», що на Луганщині, був створений, аби не дати популяції бабака зійти нанівець. Але обмеживши доступ худоби до території, де мешкає ця тваринка, на думку професора й доктора біологічних наук Віктора Токарського, тій зробили ведмежу послугу. Вчений каже, що копитні виконують украй важливу роль у степу й навпаки допомагають травоїдним - окрім бабака, ще й ховрашкам та великому тушканчикові: там, де вони проходять, навесні степ цвіте рясніше, і гризуни забезпечені поживним харчем протягом усього літа.
Зараз зайвий рослинний покрив у степових заповідниках викошують. А колись поросль витоптували та виїдали незмірні табуни тарпанів, сайгаків, куланів і турів. «Саме з втратою цих ратичних ми згубили подобу степу», - впевнений Олександр Зіненко, співробітник музею природи Харківського національного університету ім. В. Каразіна. Ратичних, на його думку, людина просто зобов’язана повернути до степу. І бажано, щоб це були види більш подібні до питомих, аби не тупцяли на одному місці, як стада свійських тварин.
Саме тому у Великий Чапельський Під, впадину в заповіднику «Асканія-Нова», завезли коня Пржевальського. А «Єланецький степ» - єдиний степовий заповідник на Правобережжі - став домом для вісімнадцяти американських бізонів.
Захищати степи складно, бо вони не мають ані офіційного статусу як зональний тип ландшафту, ані навіть юридичного визначення. Це заважає переводити їхні неушкоджені залишки у природно-заповідний фонд. «Через рельєф, непридатний для обробки, їм часто навішують тавро деградованих земель», - каже Ярослав Мовчан, голова Національного екологічного центру, і додає, що такою лексикою, як правило, користуються лісові господарства, щоб мати привід засадити ці землі лісом. Адже вони зобов’язані збільшити площу лісів з 15 до 20 відсотків згідно з державною програмою «Ліси України» на 2010-2015 роки.
«Якщо є територія, яку можна зайняти лісом, варто це зробити», - вважає Михайло Попков, головний редактор сайту «Український лісовод» і колишній начальник Науково-інформаційного центру лісоуправління. Він переконаний, що ліс - незамінний елемент ландшафту, бо одночасно виконує багато корисних функцій. За його словами, лісоводи, котрі працюють у степу, часто скаржаться, що в тих місцях дерева погано приживаються і ліс «огидний природі».
Учені не бачать у цьому нічого дивного, адже штучно висаджені дерева - це переважно інтродуценти, чужорідні види, переміщені за межі свою ареалу. «Інтродуценти можуть більше зашкодити, ніж принести користі, бо поводяться агресивно», - розповідає ботанік Марина Кривохижа, показуючи згарище, де перед пожежею посадили білу акацію. Дерево походить із Північної Америки й не пристосоване до посушливого клімату українською степу, але не маніриться перед видами-сусідами - розростається у вигляді чагарників. І у рослин-аборигенів поблизу шансів на виживання катма.
Раніше держава мала усі механізми, щоб виводити з обігу по-справжньому деградовану ріллю. Нині, коли є приватна власність, будь-яка спроба вилучити уражені ерозією поля приречена на провал. «А саме там мали 6 постати ґрунтозахисні лісові насадження, а не на останніх залишках степу», - каже активіст Олексій Василюк.
У Міністерстві екології та природних ресурсів запевняють, що не допустять безпідставного заліснення там, де водяться об’єкти Червоної книги. Принаймні в майбутньому.
Підсумки ж попереднього десятиліття показали, що захистити степ не може навіть статус природоохоронної території. Серед резонансних прецедентів - справа п’ятирічної давнини щодо степового схилу заказника «Заплава річки Чингул» у Токмацькому районі на Запоріжжі. Представники лісового господарства розорали 12 гектарів, де налічується 34 червонокнижні види. На ріллю лісники перетворили у 2009 році і 50 гектарів відділення Луганського заповідника «Трьохізбенський степ».
«Приблизно третина українського степу для балансу має бути природним ландшафтом», - резюмує Володимир Гетьман. Разом з тим він побоюється, що степ як організм уже майже позбавлений імунітету: «Він втратив механізм саморегуляції і погребує делікатного втручання з боку науковців». Просто облишити землю і чекати, доки вона відродиться, доведеться дуже довго. Для цього не вистачить життя середньостатистичного українця, яке триває 72 роки.
</body>
