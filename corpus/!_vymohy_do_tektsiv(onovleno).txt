Вимоги до текстів для БрУК (оновлено)

– оригінальні (тобто неперекладні)
 – мова материкової України (діаспорних авторів не беремо, навіть якщо їх видано в Україні, наприклад, Караванський)
 – прозові
 – зредаговані (учнівський твір чи приватний лист не годиться)
 – опубліковані (вперше) в 2013 році. Основна маса творів має бути за 2013 рік, але можна брати також за плюс/мінус 2 роки (тобто 2011-2014рр.). Як виняток - 2010 рік. Твір, виданий 1975 року і перевиданий 2013 року, не підходить. Твір, написаний 1930 року і виданий (навіть уперше) без суттєвих змін 2013 року не підходить, бо мова несучасна. Але автор писав свій твір впродовж 2005-2013 років і видав його 2013 року - підходить. Сумнівні випадки обговорюємо або ігноруємо, якщо твори не принципові.
 – уникати фрагментів загалом доброго тексту, де трапляються небажані явища (наприклад, активні дієприкметники) - просто вибрати інший, кращий шматок того самого тексту.
 – до корпусу беремо зазвичай один уривок довжиною 2000 слововживань + ще кілька слововживань до кінця поточного речення. Але інколи можна відходити від правила. Це особливо стосується преси і взагалі статей, бо там тексти загалом коротші. Наприклад, стаття на 600 слів чи навіть коротке інформаційне повідомлення на 25 слів - в окремі файли. Щодо книжок: якщо мова твору загалом якісна, але де-не-де трапляються неоковирності, яких варто уникнути, то можна брати два шматки (скажімо, 1200 слів і 850 слів).  Умовна нижня лінія відрізу - 500 слів, тобто якщо не можна знайти суцільний шмат якісного тексту довжиною 500 слів, книжка не варта уваги. 
 – Кожен фрагмент треба вичитувати самому, щоб не було друкарських ляпів і стилістичних огріхів
 – Чи можна правити текст? Мінімально - тільки геть очевидні друкарські помилки. Решту - виписувати в зону errors (див. нижче)
 – Треба маркувати графічні особливості одиниць у тексті (курсив, жирний шрифт) та нетекстові елементи (формули, малюнки тощо). Якщо курсив, болд чи розріджений шрифт мають функцію виділення, підкреслення вагомості слова чи уривка, обрамлюємо його тегами <emphasis></emphasis>. Якщо іншу функцію (наприклад, чужомовна вставка), то маркуємо відповідними тегами слова чи шматки тексту: <i></i>, <b></b>. Для формул, таблиць, діаграм, малюнків/рисунків – теж теги, але одинарні, бо вони заміщають ці елементи, а не охоплюють їх у тексті: <formula> <table> <chart> <picture>. Мені трапився текст із перекладеною (не суціль вдало) з іншої мови цитатою - я замінив її тегом <quotation>. Це варто робити всюди, бо в цей корпус ми переклади не беремо взагалі.
 – Якщо беремо електронний текст видання (книжки), що в оригіналі є на папері, то варто вказувати місто й видавця. Дуже бажано знайти скан паперового варіанта (їх є чимало на chtyvo, toloka, ex.ua та інших сайтах), звірити електронний текст із друкованим виданням і вказати сторінки, з яких взято текст. Це додає достовірності й авторитетності всьому корпусу. Якщо ж скану немає, то вказуємо ел. ресурс, звідки взято текст, і обходимося без сторінок.
 – кожен текст має бути паспортизований (перелік метаданих нижче)
 – кожен текст вміщуємо в окремому текстовому файлі
 – тексти зберігати в кодуванні UTF-8
  
Вимоги до якості текстів:
– без найменших ознак машинного чи людського перекладу (чимало текстів на pravda.com.ua та інших новинних сайтів цієї вимоги не задовольняють)
 – грамотність - відсутність орфографічних, пунктуаційних, граматичних помилок тощо
 – стиль - відсутність русизмів, активних дієприкметників, невдалих синтаксичних конструкцій (типу План виконується нами)
 – намагаємося підбирати тексти нешаблонні, жваві, розкуті, багаті лексикою, з влучними формулюваннями. Мова має бути поліфонічна. Не боїмося розмовної, діалектної, жаргонної лексики, але без вульгаризмів.

Перевірити електронний текст на наявність орфографічних і стилістичних помилок можна тут:
r2u.org.ua/check - утилітою LanguageTool. Окрім однозначних помилок програма сигналізує про невдалі варіанти й рекомендує кращі. Пропоновані поправки слід сприймати критично.

Джерела текстів
- електронні тексти з відкритих інтернет-джерел - газетні й журнальні публікації, уривки художньої та іншої літератури, наукові статті
- скани, викладені в інтернеті
- самі скануємо паперові видання (кілька сторінок), розпізнаємо й вичитуємо потрібної довжини фрагмент

Метадані
Наразі метадані до текстів подаємо першим рядком у файлі з текстом у такому форматі:

A|Михельсон|Олександр|Узурпація іменем Європи|Український тиждень|Ч.42|2013|tyzhden.ua/Politics/91695|1244|errors: тай>та й;  

де 1244 - кількість слів у тексті

Для уривка з книжки:
Маринович|Мирослав|Мужнє прямостояння Михайлини Коцюбинської|«У мерехтінні найдорожчих лиць»: Згадуючи Михайлину Коцюбинську|Київ|Дух і літера|2012|ст. 172-178|1604

Зразок назви файлу
A_Mykhelson_Uzurpatsiia_2013
D_Marynovych_Muzhnie priamostoiannia_2012
I_Herbish_1_Tepli_istoriyi_do_kavy_2012



Категорії текстів у БрУК (відсотки визначено колективно 30.08.2014)
А. Преса - 25% (репортажі, огляди, редакційні статті, листи до редакції; національні й регіональні видання; тематично - політика, спорт, суспільство, економіка й фінанси, короткі новини, культура - театр, література, музика, танці)
B. Релігійна література - 3% (книжки, періодика, брошури).
С. Професійно-популярна література - 7% (книжки й періодика; домоводство, ремесла, «сад і город», хобі, ремонт і будівництво, конструювання, хобі, музика й танці, домашні тварини, спорт, їжа й вино, подорожі, фермерство, робочі професії тощо).
D. «Естетичні інформативні» тексти - 7% (інформативні тексти, що не потрапляють в інші категорії, зокрема, біографії, мемуари, есеї, особисті листи, художня й мистецтвознавча критика)
E. Адміністративні документи - 3% (закони, урядові акти, звіти організацій/фондів/компаній, офіційні листи)
F. Науково-популярна література - 5% .
G. Наукова література - 10% (книжки й періодика; природничі й гуманітарні науки, техніка й інженерна справа).
H. Навчальна література - 15% (підручники, посібники тощо, гум. і прир. науки та інше)
I. Художні тексти - 25% (романи, повісті, оповідання, новели, за тематикою  – загальна, детективи, фантастика, пригодницька, любовна, гумористична тощо)
Загалом тексти поділяються на два види – інформативні (призначені поінформувати читача) і художні (описують вигаданих персонажів і події). Інформативний вид охоплює категорії А-H, художній – лише I.

