нові вимоги (лютий 2015):
- не брати фрагментів, де багато діалогу. 50% і більше - фрагмент не підходить.
- не брати фрагментів, де багато слів, що імітують діалектну вимову.
- тег <foreign></foreign> застосовуємо лише до тексту ІНОЗЕМНОЮ МОВОЮ (наприклад, "Новости Донбасса"). Якщо ж це українська транслітерація чужомовної назви/фрази ("Новості Донбасса"), тега не треба
- порушення правил чергування і/й та у/в не виносимо в помилки, крім геть злісних випадків, коли вжитий прийменник звучить вкрай неприродно
- Фрагмент-кандидат спершу перевіряємо на наявність орфографічних і стилістичних помилок тут:r2u.org.ua/check - утилітою LanguageTool. Це дає змогу приблизно оцінити якість фрагмента й знайти поширені помилки. Пропоновані поправки слід враховувати (виносити в зону помилок у файлі), але сприймати критично. Якщо фрагмент "пройшов відбір", треба вичитати його самостійно на предмет помилок.

Вимоги до текстів для БрУК (оновлено)

 – оригінальні (тобто неперекладні)
 – мова материкової України (діаспорних авторів не беремо, навіть якщо їх видано в Україні, наприклад, Караванський)
 – прозові
 – зредаговані (учнівський твір, приватний лист, особистий блог, чимало новинних текстів на pravda.com.ua не годяться)
 – опубліковані (вперше) в 2013 році. Основна маса творів має бути за 2013 рік, але можна брати також за плюс/мінус 2 роки (тобто 2011-2014рр.). Як виняток - 2010 рік. Твір, виданий 1975 року і перевиданий 2013 року, не підходить. Твір, написаний 1930 року і виданий (навіть уперше) без суттєвих змін 2013 року не підходить, бо мова несучасна. Але автор писав свій твір впродовж 2005-2013 років і видав його 2013 року - підходить. Сумнівні випадки обговорюємо або ігноруємо, якщо твори не принципові.
 – уникати фрагментів загалом доброго тексту, де трапляються небажані явища (наприклад, активні дієприкметники) - просто вибрати інший, кращий шматок того самого тексту.
 – до корпусу беремо зазвичай один уривок довжиною 2000 слововживань + ще кілька слововживань до кінця поточного речення. Але з практики стало ясно, що інколи важко знайти якісний уривок такої довжини, тому домовилися, що можна брати й коротші - 500-1000 слововживань. Це особливо стосується преси і взагалі статей, бо там тексти загалом коротші. Наприклад, стаття на 600 слів чи навіть коротке інформаційне повідомлення на 25 слів - в окремі файли. Щодо книжок: якщо мова твору загалом якісна, але де-не-де трапляються неоковирності, яких варто уникнути, то можна брати два шматки (скажімо, 1200 слів і 850 слів).  Умовна нижня лінія відрізу - 500 слів, тобто якщо не можна знайти суцільний шмат якісного тексту довжиною 500 слів, книжка не варта уваги. 
 – Кожен фрагмент треба вичитувати самому, щоб не було друкарських ляпів і стилістичних огріхів
 – Чи можна правити текст? Мінімально - тільки геть очевидні друкарські помилки. Решту - виписувати в зону errors (див. нижче)
 – Якщо автор в тексті показує наголос, виділяючи слова/фрази курсивом, жирним шрифтом, підкресленням тощо, варто таке виділяти за допомогою тега <emphasis></emphasis>
 – Треба маркувати графічні особливості одиниць у тексті (курсив, жирний шрифт) та нетекстові елементи (формули, малюнки тощо). Окрім випадків, описаних у попередньому пункті, маркуємо відповідними тегами слова чи шматки тексту, які в оригіналі йдуть курсивом чи жирним шрифтом: <i>курсив</i> <b>болд</b>. Для формул, таблиць, діаграм, малюнків/рисунків – теж теги, але одинарні, бо вони заміщають ці елементи, а не охоплюють їх у тексті: <formula> <table> <chart> <picture>.
 – шматки тексту іноземною мовою обгортати в тег <foreign>
 – Якщо беремо електронний текст видання (книжки), що в оригіналі є на папері, то варто вказувати місто й видавця. Дуже бажано знайти скан паперового варіанта (їх є чимало на chtyvo, toloka, ex.ua та інших сайтах), звірити електронний текст із друкованим виданням і вказати сторінки, з яких взято текст. Це додає достовірності й авторитетності всьому корпусу. Якщо ж скану немає, то вказуємо ел. ресурс, звідки взято текст, і обходимося без сторінок.
 – кожен текст має бути паспортизований (перелік метаданих нижче)
 – кожен текст вміщуємо в окремому текстовому файлі
 – тексти зберігати в кодуванні UTF-8
 - виноски та посилання на літературні джерела з тексту забираємо ("стаття*", "виводить продукти обміну з організму [10].")
 - посилання на малюнки та таблиці залишаємо ("артезіанського басейну (табл. 1).")
  
Вимоги до якості текстів:
– без найменших ознак машинного чи людського перекладу (чимало текстів на pravda.com.ua та інших новинних сайтів цієї вимоги не задовольняють)
– грамотність - відсутність орфографічних, пунктуаційних, граматичних помилок тощо
– стиль - відсутність русизмів, активних дієприкметників, невдалих синтаксичних конструкцій (типу План виконується нами)
– намагаємося підбирати тексти нешаблонні, жваві, розкуті, багаті лексикою, з влучними формулюваннями. Мова має бути поліфонічна. Не боїмося розмовної, діалектної, жаргонної лексики, але без вульгаризмів.


Джерела текстів
- електронні тексти з відкритих інтернет-джерел - газетні й журнальні публікації, уривки художньої та іншої літератури, наукові статті
- скани, викладені в інтернеті
- самі скануємо паперові видання (кілька сторінок), розпізнаємо й вичитуємо потрібної довжини фрагмент

Формат метаданих фрагменту тексту:
<id></id> - ідентифікаційний номер фрагменту (поки що ставимо тут просто літеру категорії - A, B, C...)
<author_surname></author_surname>- прізвище автора
<author_name></author_name> - ім’я автора
якщо авторів кілька, додаємо ідентифікатори:
<author_surname_1></author_surname_1>
<author_name_1></author_name_1>
<author_surname_2></author_surname_2>
<author_name_2></author_name_2>
<title></title> - назва твору, з якого взято фрагмент
<publ_in></publ_in> - назва журналу/газети (якщо беремо журнальну/газетну статтю) чи книжки (якщо беремо окремий авторський твір із книжки)
<url></url> - інтернет-адреса джерела (якщо беремо з електронного видання)
<publ_part></publ_part> - число/том/випуск/частина друкованого видання, періодичного чи ні (якщо немає числа/тому, то нічого не вписуємо - залишаємо ці два теги, як є)
<publ_place></publ_place> - місце видання; для загальноукраїнських газет і журналів вказуємо "Київ"
<publisher></publisher> - видавництво
<year></year> - рік публікації
<pages></pages> - номери сторінок, з яких узято фрагмент
<length></length> - довжина в словах
<alt_orth></alt_orth> - альтернативний правопис: ставимо 1, якщо правопис альтернативний, ставимо 0, якщо офіційний
<errors></errors> - тут описуємо помічені помилки за шаблоном "неправильне_слово - правильне_слово; ..."
<comments></comments> - коментарі за потреби; якщо коментарів немає, залишаємо ці два теги, як є
<body></body> - цими тегами обрамлюємо сам фрагмент

Пропоную зберігати послідовність цих тегів незмінною для кожного фрагменту. Якщо немає що вставляти тут чи там, то залишаємо пару тегів, як є.

Назва файлу повинна складатись із категорії, прізвища автора, назви твору та року видання. Усі назви повинні бути написані латиницею. Назви зі статей з категорії "Преса" (A) повинні містити назву газети.

Зразок назви файлу:
A_gazeta.lviv.ua_Krystyniak_Na_leshchetakh_mov_na_krylakh_2014.txt
D_Marynovych_Muzhnie priamostoiannia_2012.txt
I_Herbish_1_Tepli_istoriyi_do_kavy_2012.txt

Категорії текстів у БрУК (відсотки визначено колективно 30.08.2014)
А. Преса - 25% (репортажі, огляди, редакційні статті, листи до редакції; національні й регіональні видання; тематично - політика, спорт, суспільство, економіка й фінанси, короткі новини, культура - театр, література, музика, танці)
B. Релігійна література - 3% (книжки, періодика, брошури).
С. Професійно-популярна література - 7% (книжки й періодика; домоводство, ремесла, «сад і город», хобі, ремонт і будівництво, конструювання, музика й танці, домашні тварини, спорт, їжа й вино, подорожі, фермерство, робочі професії тощо).
D. «Естетичні інформативні» тексти - 7% (інформативні тексти, що не потрапляють в інші категорії, зокрема, біографії, мемуари, есеї, передмови, особисті листи, художня й мистецтвознавча критика, рекламні тексти)
E. Адміністративні документи - 3% (закони, урядові акти, звіти організацій/фондів/компаній, офіційні листи)
F. Науково-популярна література - 5% .
G. Наукова література - 10% (книжки й періодика; природничі й гуманітарні науки, техніка й інженерна справа).
H. Навчальна література - 15% (підручники, посібники тощо, гум. і прир. науки та інше)
I. Художні тексти - 25% (романи, повісті, оповідання, новели, за тематикою  – загальна, детективи, фантастика, пригодницька, любовна, гумористична тощо)
Загалом тексти поділяються на два види – інформативні (призначені поінформувати читача) і художні (описують вигаданих персонажів і події). Інформативний вид охоплює категорії А-H, художній – лише I.

