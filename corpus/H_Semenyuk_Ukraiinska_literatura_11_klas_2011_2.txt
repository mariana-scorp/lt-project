<id>H</id>
<author_surname_1>Семенюк</author_surname_1>
<author_name_1>Григорій</author_name_1>
<author_surname_2>Ткачук</author_surname_2>
<author_name_2>Микола</author_name_2>
<author_surname_3>Слоньовська</author_surname_3>
<author_name_3>Ольга</author_name_3>
<author_surname_4>Сулима</author_surname_4>
<author_name_4>Микола</author_name_4>
<author_surname_5>Ковальчук</author_surname_5>
<author_name_5>Олександр</author_name_5>
<author_surname_6>Ткачук</author_surname_6>
<author_name_6>Олександр</author_name_6>
<author_surname_7>Тимків</author_surname_7>
<author_name_7>Надія</author_name_7>
<title>Українська література: підручник для 11 класу</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Освіта</publisher>
<year>2011</year>
<pages>140-143</pages>
<length>1005</length>
<alt_orth>0</alt_orth>
<errors>прийоми кіно - методи кіно</errors>
<comments></comments>
<body>
Важливою подією в культурно-мистецькому житті республіки стало присвоєння 1924 року славетній актрисі <i>Марії <b>Заньковецькій</b></i> почесного звання «Народна артистка України».
Професійний театр розвивався у двох напрямках. Режисер <i>Гнат <b>Юра</b></i> (1888—1966), спираючись на принципи романтичного та реалістично-побутового театру, схилявся до реалістично-психологічної системи. У репертуарі Вінницького театру переважали п'єси національної драматургії (Франка, Карпенка-Карого, Старицького, Винниченка). З ним працювали <i>Амвросій <b>Бучма</b></i>, <i>Мар'ян <b>Крушельницький</b></i>, <i>Олексій <b>Ватуля</b></i>, <i>Софія <b>Тобілевич</b></i>, <i>Ганна <b>Борисоглібська</b></i>.
Натомість режисер <i>Лесь <b>Курбас</b></i> (1887—1937) постійно експериментував, випробовував низку мистецьких шляхів — від психологічної драми до експресіонізму. Він прагнув утворити «рефлексологічний» театр негайного впливу на глядача, який би активізував його і збуджував до дії. З цією метою режисер у своїх естетичних шуканнях від умовних форм ішов через синтез умовності й психологізму до філософських вистав. Порвавши з традицією етнографічно-побутового театру, режисер орієнтувався на модерні течії європейського театру. Це був театр синкретичний, в якому елементи драматичного дійства перепліталися з різними формами мистецтва: пластикою і хоровою декламацією, мімікою і жестом, елементами цирку й балету, музикою як компонентом драматичної дії. Лесь Курбас вперше на національній сцені використав прийоми кіно. Саме йому судилося створити український модерний театр.
<picture> Лесь Курбас
На перших порах режисери ставили класику. Лесь Курбас інсценізував «Гайдамаки» <b><i>Шевченка</i></b>, поставив п'єси «Цар Едіп» <b><i>Софокла</i></b>, «Макбет» <b><i>Шекспіра</i></b>, «Джіммі Хіггінс» <b><i>Сінклера</i></b>, «Газ» <b><i>Кайзера</i></b> тощо. Вперше герої світової класики заговорили українською мовою, адже в Російській імперії не дозволялося ставити п'єси світових драматургів у перекладі українською. Національна драматургія в театрі Курбаса була представлена реалістичною драмою <b><i>Винниченка</i></b> («Чорна Пантера і Білий Медвідь») та символістськими етюдами <i>Олександра <b>Олеся</b></i>. Широко побутувала агітп'єса, але вона не мала художньої цінності. Незабаром виникла соціально-психологічна драма («97» <i>Миколи <b>Куліша</b></i>), документально-реалістична («Бунтар», «Дванадцять» <i>Мирослава <b>Ірчана</b></i>) і символістсько-романтична п'єса («Коли народ визволяється», «Батальйон мертвих» <i>Якова <b>Мамонтова</b></i>).
<i>Мирослав <b>Ірчан</b></i> (1897—1937) у річищі експресіонізму написав найкращу свою п'єсу <i><b>«Родина щіткарів»</b></i> (1923). Фабулу для твору він взяв із замітки в німецькій газеті, де розповідалося, як єдиний видющий син у сліпій родині щіткаря і музиканта повернувся з фронту Першої світової війни осліплений газами. Конфлікт будується на протиставленні двох родин — щіткаря і фабриканта зброї, професора й винахідника отруйних газів. Долі родин перехрещуються: діти дружили ще в дитинстві, а пізніше їхні дороги розійшлися. Син капіталіста Боб тяжко кривдить сліпу Єву, а винайдені підприємцем гази на фронті позбавляють зору Івана, якого родина щіткарів називала своїми єдиними очима. Для бідняка війна — велике горе, для багатія — час нечуваної наживи. Такий сюжет у дусі поетики експресіонізму дав змогу драматургові зображуване піднести до символічності. Така символічність наявна в самій художній ідеї твору, в похмурості поетичного колориту, уповільненості драматичного ритму п'єси, пильній увазі до настроїв героїв, до підтексту.
<picture> Мирослав Ірчан
На поетиці <i><b>символізму</b></i> будували п'єси <i>Яків <b>Мамонтов</b></i> та <i>Іван <b>Кочерга</b></i>. У драмах <i>Івани <b>Кочерги</b></i> (1881 — 1952) велику роль відіграють символи як семантичні ключі до розуміння змісту його творів. У них обігруються символи часу («Майстри часу»), глухого кута («Марко в пеклі»), світла («Свіччине весілля»), млинового жорна й алмазу (»Алмазне жорно»). Твори цих митців попереджували про небезпеку, що наступає, якщо розбуджувати у масах руйнівні інстинкти.
<picture> Іван Кочерга
Спираючись на гуманістичні цінності драматургії XIX століття, молоді митці зосереджували увагу на людині. У драмі «97» <i>Микола <b>Куліш</b></i> поставив питання про людське життя як найвищу цінність, висвітливши взаємини особи і радянської влади. У першій редакції п'єси порушувалась ідея гуманності влади, що мала б стати на захист людини. Проте ця влада не захистила незаможників, прирікши їх на смерть. Антигуманна влада також приречена на загибель. У постановці «Диктатури» за <i>Іваном <b>Микитенком</b></i> Лесь Курбас показав людину як соціальний об'єкт комунізації, як засіб виконання плану, коли особа підпорядковується силі тоталітарного суспільства. Залежність долі людини від державно-партійного апарату змальовано в комедії Микитенка «Соло на флейті». Пристосуванство Григорія Ярчука, центрального образу комедії, постає не як природна риса українця, а як наслідок панування «нової влади». Антигуманна система відкинула творче, індивідуальне, ініціативне в людині, культивуючи лише самовідданість. Результатом такої селекції є людина-пристосуванець, людина-флюгер.
Глибоким новаторством відзначалися п'єси <i>Миколи <b>Куліша</b></i> у постановці Леся Курбаса: «97», «Народний Малахій», «Мина Мазайло», «Комуна в степах», «Маклена Граса». Національний театр Курбаса — Куліша руйнував догматичну концепцію керівних кадрів доби <i>«диктатури пролетаріату»</i> щодо історичного оптимізму у світогляді нової людини, позбавленої національних ознак. Це був театр філософського спрямування, що правдиво моделював трагізм «нового життя», складну долю людини доби. А тому проти цього театру й Куліша ополчилася догматична партійна критика, у 30-х роках знищивши його.
Жанровий репертуар драматургії 20-х років відзначається великим багатством, оновленням структури і засобів моделювання дійсності. Експериментально-психологічну драматургію творить <i>Володимир <b>Винниченко</b></i>. Широкий резонанс мала його драма «Закон» (1923). Значного розмаху набувають <i>трагедія</i> і <i>комедія</i>. Куліш стає творцем трагікомедії «Народний Малахій». <i>Яків <b>Мамонтов</b></i> написав <i>трагікомедію</i> «Республіка на колесах». Модерні віяння позначилися на традиційних жанрових формах: любовна мелодрама переростає у соціальну драму. У центрі психологічної драми <i>Івана <b>Дніпровського</b></i> «Яблуневий полон» (1926), присвяченій подіям національно-визвольної революції, відтворено конфлікт особистісного із суспільним, загальнолюдського — із класовим. Майстерно окреслено характер Іви, яка бореться за незалежну Україну.
Нових жанрових ознак набуває </i>історична драма</i> під пером <i>Івана <b>Кочерги</b></i> («Алмазне жорно», «Свіччине весілля»). Спробою актуалізувати події нашого героїчного минулого через образ дівчини з легенди стала лірична віршована драма <i>Михайля <b>Семенка</b></i> «Маруся Богуславка». Взявши за основу однойменну історичну драму <i>Михаила <b>Старицького</b></i> та народну думу, поет дає своє трактування теми. Він висвітлює світ почуттів Марусі Богуславки та її національні прагнення, акцентуючи увагу на особистій драмі. Семенкова героїня не зуміла здійснити патріотичний вчинок: намір визволити козаків-невільників з темниці розгадано, і за зраду султанові її страчують.
До історичної теми звернувся <i>Кость <b>Буревій</b></i> у п'єсі «Павло Полуботок» (1928). Це драма про зраду, яка знищує Україну. В ній змальовано болюче прозріння Павла Полуботка в Петропавлівській темниці. Не приєднавшись до Мазепи, наказний гетьман вважав, що боронити батьківщину від напасників треба не зброєю, а дипломатією, у надії, що Петро І благословить союз України з Москвою як рівноправний. У цьому засліпленні й виявилась найбільша трагедія Полуботка. Виникає <i>фантастична п'єса</i>, що набуває ознак антиутопії(«Син сови» <i>Євгена <b>Кротевича</b></i>, «Радій» <i>Мирослава <b>Ірчана</b></i>, «Марко в пеклі» <i>Івана <b>Кочерги</b></i>).
Таким чином, драматургія якісно оновлюється, наповнюється філософським змістом. Після 1934 року наступить новий її етап, позначений партійним тиском і розгромом українського мистецтва. У драматургії розпочнеться довга й затяжна криза.</body>
