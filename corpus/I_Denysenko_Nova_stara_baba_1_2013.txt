<id>I</id>
<author_surname>Денисенко</author_surname>
<author_name>Лариса</author_name>
<title>Нова стара баба</title>
<publ_in></publ_in>
<url></url> 
<publ_part></publ_part>
<publ_place>Харків</publ_place>
<publisher>Книжковий Клуб «Клуб Сімейного Дозвілля»</publisher>
<year>2013</year> 
<pages>28–32</pages> 
<length>925</length>
<alt_orth>0</alt_orth>
<errors>короче – словом; неслух (Кл.в.) – неслуху</errors>
<comments>Вятлаг – В’ятський табір у системі ГУЛАГ</comments>
<body>
Манера спілкування малих дітей її обтяжувала, вона геть не хотіла усвідомлю­вати, що оці повторення, однакові запитання, однакові відповіді допомагають малим краще відчути картину світу, підтримують їхні несміливі перші порухи думок. Так само, як вони спираються об стіни, стіл, стільці, коли вчаться ходити, тримають дорослих за руку, їхній світогляд також потребує своїх опорних стовпів.
Але Наталя цим не переймалася, вона вивела чотирирічного Славіка взимку на вулицю, наліпила на нього круглими валиками сніг, перетворивши сина на снігову бабу, потім витягнула його звідти, червоноокого, зарюмсаного та нещасного, і сказала: «Короче, щось приблизно таке. Втовкмачила я це тобі, неслух?»
Славік більше не ставив їй запитань про зимове життя, обережно щось запитував у мене, але з того часу він бо­явся снігових баб, думав, що всередину хтось заховав неслухняну дитину. І захлинався від страху та жалю, й про­сив мене підійти та розмотлошити снігові фігурки — а що, коли раптом ми ще зможемо врятувати неслуха?
Не знаю, чи була я тоді щасливою. Я потрапила у дивні краї, про котрі тільки читала. Дерев тут більше за людей, принаймні — вільних. Я не відала, чого мені не вистачало для щастя. Передовсім тому, що не знала своїх потреб, коли не знати потреб — неможливо зрозуміти, чого тобі бракує. Чоловіка мого, Олексія, запроторили у Вятлаг, тому я оселилася неподалік, була надія, що дозволять дов­гострокове побачення, ми зможемо зблизитися, я вірила у те, що зрештою завагітнію. Так і сталося, певно, це й було щастям.
Після війни важко знайти чоловіка, просто мужчину, вже не кажучи про свого — чоловіка на все життя. А мені того хотілося. У мене не було нікого та нічого, щоб на все життя.
Ми зустрілися в клубі одного з військових училищ на танцях. Спочатку я подумала, що він військовий, просто вдягнений у цивільне. Але тоді були такі часи, що всі чоловіки здавалися військовими, усі знали, що таке війна. Блідий сіроокий брюнет, старший за мене на сім років. Мені виповнилося двадцять п’ять, мене вважали гарною та тендітною. Соромно, але нема, що розповідати, нічого ліричного, про що мені мріялося, у наших стосунках не було. Так, були почуття, а можливо, й кохання, але все замело сибірськими снігами, завалило сосновими голка­ми, поховало під ялинковими лапами.
Хоча, у нього, як і в мене, було шалене бажання склеї­тися з кимось так, що якби тобі відірвало одну руку — було б ще дві запасні. Таку спрагу до життя я помічала у різних рослин, однак, не дивлячись, що за своєю природою вони є більш мудрими та схильними до самозбереження, людина також може відчувати оцю свою рослинність і за­ради продовження життя чинити опір обставинам, власно­му характеру, примхам та досвіду.
Я не знала, який він у побуті, чи мій він чоловік, не встигла усвідомити, яким буде моє родинне життя, майже нічого не знала про його минуле — мало хто розповідав про своє дитинство, котре підгребла під себе війна, що багатьом замінила собою всі спогади юнацтва.
Звичайно, він потроху ожив би, відтанув, але не встигли ми зжитися одне з одним, як його запроторили у табір. Висунутим обвинуваченням дивувався навіть слідчий, однак за тих часів ніхто не суперечив обвину­ваченням — ні ті, хто розслідував справу, ні ті, стосовно кого вона порушувалася. Якщо звинуватили —- ви­нен. Корися долі. Я так злякалася, що залишаюся сама, що не встигла народити собі дитину (як я заздрила вдовим жінкам, са­мотнім, які наважилися народити від коханого і тепер три­мали у руках невід’ємне від свого — інше життя). Тому я попрямувала за чоловіком у невідоме (бо таке саме не­відоме чекало на мене й тут, без нього). За своїми мріями. Та й щоб не залишатися самій. Знову самій.
Спочатку я спілкувалася тільки з людьми у формі. Це спілкування нагадувало мені допити, свою біографію я про­говорювала як не щось прожите, а щось вивчене, поді­лене на абзаци, заформалізоване. Можна сказати, що біографію я декламувала. Коли вони мовчали, а ледь не у кожного була така манера — замовкнути на дві-три хви­лини і роздивлятися тебе, виманювати покази, зайві слова, половину мене змивало панічною хвилею. Я думала, що всі вони липкі від того, що на них налипає людський страх...
Інколи я говорила з поселянами. У них була дивна го­вірка, слова мовили, ніби пили, — маленькими ковточка­ми. А душу відводила тільки тоді, коли дивилася на сосни. Неймовірно величні, я ніколи таких не бачила, здавалося, що вони починають зростати ще у небі, а потім спуска­ються до нас, грішників. Сосни вміли шепотіти та гудіти. І я також шепотіла до них та гула.
Мені необхідна була робота, за освітою я біолог, пра­цювала у Ботанічному саду Києва, займалася квітами, духмяними травами та декоративними овочами. Але з ро­ботою тут було важко. Я подалася проситися в помічниці єгеря, однак мені заборонили — могла скласти схему вте­чі для ув’язнених.
Я непогано готувала, але до їдальні мене також не до­пускали, мабуть, непокоїлися, що можу психанути та всіх потруїти.
Нарешті мені дозволили влаштуватися до школи, вчити дітей природознавства й читання. Дітей їм було не шкода, більшість зі школяриків — марійці, котрі недотягували до почесного звання радянської людини, тому їхньою без­пекою та мораллю можна аж так не перейматися.
Спочатку на мої уроки приходили понурі чоловіки, тепло вдягнені, у бушлатах, шапках, рукавицях. Діти та я постійно хукали собі на руки, ми мерзли, але не обурювалися, бо зна­ли: люди у формі тут найголовніші, а ми — щось вторинне. Потім до мене звикли, зрозуміли, що я звичайна баба, у кот­рої не склалася доля, чоловік — ворог народу, то й усе.
Наталю я народжувала в атмосфері лютого холоду, з рота випаровувалися мої стогони та крики, медичний персонал зігрівався спиртом. Спирт був першим рятівни­ком, а ще вміння правильно обмотуватися, загортатися, використовувати папір, бинти, ганчір’я.
Посеред операційної зали стояли повітряний калорифер і примус, на якому смажилася риба — лікарю та сестрам треба було їсти. Усі ці нагрівальні прилади виробляли від­носне тепло, часто оманливе, але цілком відчутний сморід. 
</body>