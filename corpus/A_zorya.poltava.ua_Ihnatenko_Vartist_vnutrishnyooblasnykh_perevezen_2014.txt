<id>A</id>
<author_surname>Ігнатенко</author_surname>
<author_name>Олена</author_name>
<title>Вартість внутрішньообласних перевезень значно зросте</title>
<publ_in>Зоря Полтавщини</publ_in>
<url>http://www.zorya.poltava.ua/?p=11346</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>420</length>
<alt_orth>0</alt_orth>
<errors>врахований - урахований</errors>
<comments></comments>
<body>
Об’єктивні причини для цього є, переконують перевізники. Адже нинішній тариф – 0,25 гривні за кілометр – діє з серпня 2011 року. В останні місяці лише вартість пально-мастильних матеріалів для автобусів зросла майже на 87 відсотків. Суттєво збільшилася вартість запчастин, акумуляторів, гуми для автобусів. Питома вага матеріальних витрат із обслуговування автотранспорту становить 50 відсотків. Водночас за останні три роки, тобто за період дії тарифу, мінімальна заробітна плата збільшилася на 27 відсотків – із 960 гривень до 1218 гривень, тоді як витрати на оплату праці водіїв та персоналу автотранспортних підприємств складають третину собівартості послуг.
З огляду на це перевізники у квітні поточного року надали до департаменту економічного розвитку облдержадміністрації необхідні розрахунки для перегляду вартості тарифу на перевезення пасажирів на приміському та міжміському обласному сполученні. Щоправда, у різних підприємців вартість кілометра перевезень коливалася в межах 0,37–0,8 гривні. Вивчивши це, спеціалісти департаменту спільно з представниками асоціації пасажирських перевізників Полтавщини дійшли згоди дозволити збільшити тариф, але лише до мінімально запропонованого.
Таким чином розроблено проект розпорядження голови облдержадміністрації, яким встановлюється тариф на перевезення пасажирів автобусами в приміському та міжміському внутрішньообласному сполученні на рівні 0,37 гривні за один кілометр проїзду пасажира (без урахування ПДВ). 24 квітня проект регуляторного акта був розміщений на офіційному сайті облдержадміністрації для обговорень, зауважень та пропозицій від фізичних і юридичних осіб.
Нещодавно пройшло спільне з перевізниками, громадськістю та представниками облдержадміністрації обговорення зазначеного проекту. Представники Громадської ради при обласній раді висловилися проти підвищення тарифу, адже збільшення зарплат та пенсій не очікується, населенню вже зараз важко зводити кінці з кінцями. Тому порекомендували перевізникам спробувати відшукати внутрішні резерви для покриття витрат, приміром, легалізувати всіх пасажирів, адже нерідко в автобусах місткістю 18–20 пасажирів таких їде до 40. На це перевізники відповідали, що можливості для мінімізації тарифу вже шукали, приміром, вели розмови про пільгове пальне для автобусів по 8 гривень за літр, але на їхні пропозиції ніхто не пристав. А щодо пасажиропотоку в транспорті міжміського сполучення, то перевізники наголошують, що нині 50 відсотків маршрутів є збитковими. У районах між селами в автобусах можуть їхати 3–5 пасажирів. Тому пасажиропотік прибуткових і збиткових маршрутів врахований і запропонована вартість проїзду з огляду на це збалансована. Якщо вартості проїзду не переглядати, левова частка автобусів не вийде на маршрути, тож пасажирам взагалі не буде чим їздити.
У підсумку директор департаменту економічного розвитку облдержадміністрації Олена Адамович, яка головувала на засіданні "круглого столу", повідомила, що у визначений законом строк облдержадміністрація готова прийняти обґрунтовані пропозиції від громади щодо мінімізації вартості проїзду на внутрішньообласному сполученні. Якщо такі не надійдуть, набуде чинності розпорядження голови облдержадміністрації про збільшення вартості проїзду на маршрутах внутрішньообласного сполучення до 0,37 гривні за кілометр.
</body>