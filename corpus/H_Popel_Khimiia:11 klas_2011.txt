<id>H</id>
<author_surname_1>Попель</author_surname_1>
<author_name_1>Павло</author_name_1>
<author_surname_2>Крикля</author_surname_2>
<author_name_2>Людмила</author_name_2>
<title>Хімія: підручник для 11 класу</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Видавничий центр "Академія"</publisher>
<year>2011</year>
<pages>13-19</pages>
<length>1389</length>
<alt_orth>0</alt_orth>
<errors> відображають - показують </errors>
<comments> вчений - науковець </comments>
<body>
Значний внесок у розвиток органічної хімії зробили німецькі хіміки А. Кекуле і А. Кольбе, а також шотландський хімік А. Купер. У 1857 р. вони дійшли висновку, що в органічних сполуках атоми Карбону чотиривалентні і сполучаються один з одним у ланцюги. А. Купер запропонував зображати зв'язки між атомами в молекулі рисками.
Теорія будови органічних сполук. У 1858—1861 рр. А. Кекуле, А. Купер і О. М. Бутлеров незалежно один від одного оприлюднили важливі твердження, які утворили фундамент теорії будови органічних сполук. Учені розуміли будову речовин як послідовність сполучення атомів у їхніх молекулах.
Наводимо основні положення цієї теорії в сучасному тлумаченні:
1. У молекулах органічних речовин атоми сполучені в певному порядку згідно з валентністю елементів.
2. Властивості органічних речовин залежать не лише від їхнього складу, а й від будови молекул.
3. У молекулі атоми і групи атомів зазнають взаємного впливу, який позначається на фізичних і хімічних властивостях речовин.
Цікаво знати До складу Національної академії наук України належать кілька інститутів, у яких хіміки добувають і досліджують органічні сполуки.
Оскільки положення теорії пов'язані з будовою молекул, її назвали структурною. Згідно з нею, знаючи будову молекули, можна спрогнозувати властивості речовини. І навпаки, властивості речовини вказують на певні особливості будови її молекул.
Теорія будови органічних сполук давала змогу передбачати існування багатьох речовин, невідомих на той час. О. М. Бутлеров та його учні, а також інші вчені синтезували сотні органічних сполук, чим підтвердили правильність створеної теорії.
Свій подальший розвиток теорія будови органічних сполук отримала в працях голландського хіміка Я. Вант-Гоффа і французького хіміка Ж.-А. Ле Беля. їх вважають основоположниками вчення про просторову будову молекул органічних речовин, залежність фізичних і хімічних властивостей речовин від розміщення атомів і груп атомів у просторі. У 1874 р. вони вперше встановили, що чотири зв'язки атома Карбону з іншими атомами спрямовані від центра тетраедра, де перебуває цей атом, до його вершин.
Багато відкриттів в органічній хімії пов'язані з іменами українських учених — С. М. Реформатського, В. П. Яворського, І. Я. Горбачевського, О. В. Богатського, І. К. Мацуревича, А. І. Кіпріанова та ін.
Теорія будови органічних сполук завдяки використанню сучасних методів дослідження невпинно розвивається. Нині відомо, що на властивості сполук впливає не лише порядок розміщення атомів у молекулі, а і її геометрична (просторова) форма, розподіл електронів між атомами, зміщення спільних електронних пар, інші особливості електронної будови молекул.
Ізомерія. Кожна речовина має свою хімічну формулу. А чи може одна формула відповідати двом або трьом речовинам? Учені ще в середині XIX ст. дали ствердну відповідь на це запитання, а О. М. Бутлеров на підставі створеної теорії будови органічних сполук зміг пояснити причину існування таких речовин.
Відомо, що диметиловий етер і етанол мають однаковий склад; хімічна формула кожної сполуки — <formula>. Проте структурні формули молекул сполук різні:<formula> диметиловий етер <formula> етанол
Атоми в цих молекулах сполучені в різній послідовності. Це зумовлює неоднакові фізичні та хімічні властивості сполук. Диметиловий етер за звичайних умов є газом; температура кипіння сполуки становить -23,7 °С. Етанол — рідина із температурою кипіння+78,3 °С. Етер не взаємодіє з натрієм, а реакція етилового спирту із цим металом відбувається досить інтенсивно: <formula> <formula>.
Сполуки, що мають однаковий склад, але різну будову молекул, називають <b><i>ізомерами</i></b>, а явище існування таких сполук — <b><i>ізомерією</i></b>.
Ізомерію, зумовлену різною послідовністю сполучення атомів у молекулах, а також різним положенням кратних зв'язків у них, називають <i>структурною</i>, а таку, що зумовлена різним розміщенням атомів у просторі, — <i>просторовою</i>.
Явище ізомерії відкрив у 1823 р. німецький хімік Ю. Лібіх. Ізомерія є однією з причин різноманітності та чисельності органічних сполук.
Невдовзі ви навчитесь передбачати існування ізомерів, визначати їх кількість, складати структурні формули їхніх молекул і назви сполук.
<b>ВИСНОВКИ</b>
Теорія — сукупність узагальнювальних положень у науці, які відображають відношення і зв'язки між фактами, об'єктами, явищами.
Створення теорії будови органічних сполук стало важливим етапом розвитку хімії. Згідно з нею атоми сполучені в молекулах у певній послідовності, зазнають взаємного впливу, а властивості речовин залежать від будови молекул.
Теорія будови органічних речовин дала змогу пояснити властивості багатьох органічних сполук, передбачити можливості добування нових речовин.
Сполуки, що мають однаковий склад, але різну будову молекул, називають ізомерами, а явище існування таких сполук — ізомерією. 
<b>7</b>
9. Що таке теорія і як її створюють? Як перевіряють правильність теорії?
10. Які наукові відкриття сприяли створенню теорії будови органічних сполук?
11. Сформулюйте основні положення структурної теорії будови органічних сполук.
12. За матеріалами Інтернету або інших джерел інформації підготуйте короткі повідомлення про вчених, імена яких згадано в параграфі.
13. Які сполуки називають ізомерами?
14. Доберіть кілька словосполучень для правильного закінчення речення «Для того щоб описати будову молекули органічної речовини, потрібно знати...»:
а) склад молекули;
б) послідовність сполучення атомів у молекулі;
в) розміщення атомів у просторі;
г) температури плавлення і кипіння речовини;
ґ) хімічні властивості речовини;
д) електронегативності атомів.
15. Охарактеризуйте хімічні зв'язки в молекулах ізомерів — диметилового етеру і етанолу. Зв'язок між якими атомами в кожній молекулі є найбільш полярним?
для допитливих
Життя і діяльність О. М. Бутлерова
Олександр Михайлович Бутлеров народився у вересні 1828 р. в м. Чистополь (Казанська губернія). У дитячі роки майбутній учений вивчав французьку й німецьку мови, а здобуваючи освіту у Казанському пансіоні, захопився хімічними дослідами. Його цікавили рослинний світ, комахи, а також музика. Після пансіону О. М. Бутлеров вступив у гімназію. Він навчався дуже добре, віддавав перевагу природничим наукам.
У 1844 р. О. М. Бутлеров вступив на природничо-наукове відділення фізикома-тематичного факультету Казанського університету, спочатку — вільним слухачем (він ще був неповнолітнім), а за рік — студентом. В університеті він виявив неабияку обдарованість, ретельно готував і проводив хімічні експерименти, зокрема і вдома, цікавився новими теоріями в хімічній науці. Захоплюючись навколишньою природою, зібрав велику колекцію метеликів. Дипломну роботу в університеті О. М. Бутлерову довелося писати не з хімії (його науковий керівник поїхав до Петербурга), а з біології; її він присвятив фауні волго-уральського регіону. Після закінчення Казанського університету О. М. Бутлеров почав працювати в ньому викладачем.
У 1851 р. О. М. Бутлеров захистив магістерську дисертацію «Про окиснення органічних сполук», у якій систематизував відомі на той час дані про відповідні реакції, а також окреслив перспективи розвитку органічної хімії. У 1854 р., вже в Московському університеті, захистив докторську дисертацію «Про ефірні олії». Сполуки цього типу вчений виділяв із рослин російської флори.
<picture>
Олександр Михайлович Бутлеров (1828—1886)
У 1857 р. О. М. Бутлеров став професором хімії Казанського університету й невдовзі поїхав у наукове відрядження до Західної Європи. Він працював у хімічних лабораторіях, очолюваних відомими хіміками.
Після повернення до Казані О. М. Бутлеров досяг значних успіхів у галузі органічного синтезу. Учений дослідив низку реакцій за участю органічних сполук, уперше синтезував цукристу речовину з формулою <formula>.
О. М. Бутлеров вважав, що атоми в молекулі впливають один на одного. Він був упевнений у тому, що без знання будови молекул не можна спрогнозувати властивості речовини. Важливі принципи і цікаві думки вчений виклав у конспекті своїх лекцій, який видали у Казані у 1859 р.
У 1861 р. О. М. Бутлеров виступив на з'їзді природодослідників і лікарів у німецькому місті Шпеєр з доповіддю, в якій сформулював основні положення своєї теорії хімічної будови речовини. Він стверджував, що «хімічна натура складної частинки визначається натурою елементарних складових, їх кількістю і хімічною будовою. Кожний хімічний атом, що входить до складу тіла, бере участь в його утворенні і діє певною кількістю хімічної сили (спорідненості), що йому належить. Розподіл дії таких сил призводить до сполучення атомів у певному порядку, який я називаю хімічною будовою».
У 1862/63 навчальному році студенти Казанського університету вперше почули на лекціях О. М. Бутлерова, що «з погляду хімічної будови для кожного тіла може існувати тільки одна раціональна формула, яка виражає його будову. Від хімічної будови залежать реакції, отже, знаючи цю залежність і виражаючи формулою будову, ми виражаємо всі ті перетворення, яких речовина може зазнавати». Теоретичний доробок ученого був покладений в основу підручника «Вступ до повного вивчення органічної хімії». Цю книгу було перекладено кількома європейськими мовами.
На підставі теорії хімічної будови О. М. Бутлерову вдалося пояснити і підтвердити експериментальним шляхом явище ізомерії.
<picture> 
Мал. 1. Пам'ятник О. М. Бутлерову в Казані
Д. І. Менделєєв вважав О. М. Бутлерова одним із визначних російських учених.
За його поданням у 1868 р. О. М. Бутлерова було обрано на посаду професора кафедри органічної хімії Петербурзького університету. Згодом учений став академіком Петербурзької академії наук.
О. М. Бутлеров заснував школу російських хіміків. Під його керівництвом працювали відомі вчені — В. В. Марковников, 0. М. Зайцев, 0. Н. Попов, О. Є. Фаворський та ін.
На честь О. М. Бутлерова споруджено пам'ятник у Казані (мал. 1), названо вулицю в цьому місті (мал. 2), а також вулиці в Москві, Санкт-Петербурзі, Києві.
<picture>
Мал. 2. Меморіальна дошка на вулиці Бутлеровав Казані</body>
