<id>A</id>
<author_surname></author_surname>
<author_name></author_name>
<title>Підводні чудасії: пухнастий краб і засмучена риба</title>
<publ_in>Вісті Придніпров'я</publ_in>
<url>http://vesti.dp.ua/%d0%bf%d1%96%d0%b4%d0%b2%d0%be%d0%b4%d0%bd%d1%96-%d1%87%d1%83%d0%b4%d0%b0%d1%81%d1%96%d1%97-%d0%bf%d1%83%d1%85%d0%bd%d0%b0%d1%81%d1%82%d0%b8%d0%b9-%d0%ba%d1%80%d0%b0%d0%b1-%d1%96-%d0%b7%d0%b0%d1%81/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>588</length>
<alt_orth>0</alt_orth>
<errors></errors>
<comments></comments>
<body>
Погодьтеся, в XXI ст.
коли в світі щодня розвінчуються міфи, розгадуються таємниці, а на мапі лишається все менше «білих плям», починаєш утомлюватися дивуватися. Проте, мешканці океанів і морів — маленькі і великі, смішні і страшні — досі вражають і позбавляють мови навіть найзапекліших циніків та шибайголів-мандрівників. Адже в водних глибинах нашої планети люди, навіть із розвитком науково-технічного прогресу, — лишень гості. Напередодні Всесвітнього дня моря, що цьогоріч відзначається 24 вересня, «Вісті» вирішили спуститися на океанське дно і дослідити найпотаємніші його куточки та найхимерніших жителів, Синій янгол
У тропічних водах теплих морів Австралії та США живе родич равликів, молюск Главк, або Блакитний янгол. Передусім він незвичний тим, що існує і пересувається під водою, утримуючись за рахунок поверхневого натягування. Молюск, завдовжки 3-4 (рідко — 8) см, — гермафродит: після спарювання обидва партнери відкладають яйця. Людині споглядати Главка в природі доволі непросто: істота чудово маскується. Проте любителі домашніх акваріумів прилаштувалися втримувати ці маленькі створіння у неволі. Незважаючи на деяку отруйність, боятися Блакитного янгола не треба — для людей він цілком безпечний.
Сліпий єті
Десять років тому експедиція, що досліджувала Тихий океан, виявила на глибині 2400 м украй незвичних крабів: майже 15 см завдовжки, сліпих, білих і …пухнастих. Утім, «хутро» на панцирі знайди більше скидалося на довгі перисті щетинки, що зазвичай укривають груди і кінцівки ракоподібних. За словами вчених, у цьому «волохатому» захисті живе безліч нитчастих бактерій. Вони очищують воду від отруйних речовин, що викидають гідротермальні джерела, поряд з якими мешкають краби-єті. Цікаво, що беззахисний на перший погляд глибоководний пухнастик — хижак, проте сам як їжа не приваблює нікого: тіло ракоподібного просякнуте сірчаними сполуками.
Креветка-богомол
Ареал проживання цих дивовижних створінь — район Бар’єрного рифу в Австралії. Зустріти їх можна на глибині 40 м. Самці креветок-богомолів або раків-богомолів, як їх ще називають, мають надзвичайно яскраву зовнішність. Вони переливаються всіма кольорами веселки: їхнє тіло яскраво-зелене, голова — блакитна, передні кінцівки й антени — яскраво-червоні або помаранчеві. Самички ненастільки пістряві: зазвичай вони мають коричневе або оливкове забарвлення. Проте найунікальніше, що є в цих підводних мешканців, — це очі. Будову їхніх органів зору вчені називають найскладнішою серед усіх тварин на планеті. Так, якщо людина здатна розрізняти 3 основні кольори, то унікальні ракоподібні — 12. Такі очі дають ракам-богомолам можливість розпізнавати різні типи коралів, своїх жертв і хижаків.
Нетопир Дарвіна
Поблизу Галапагоських островів на глибині від 30 м живе надзвичайна рибка з яскраво-червоними губами. На відміну від інших глибоководних тихоокеанських створінь, вона привертає увагу здобичі не світлом, а хімічною приманкою… Хоча, коли бачиш таке химерне створіння як Нетопир, перше, що спадає на думку, це — напевно, дрібні рибки, молюски та ракоподібні, які, власне, і складають щоденний раціон цього хижака, просто не можуть устояти перед його яскравими губами, підпливають ближче і… потрапляють у роззявлену пащу. До речі, для Нетопира це, ймовірно, єдиний шанс не лишитися голодним, адже ганятися за здобиччю він не в змозі — плаває поганенько. Для цієї рибки більш звичне пересування по дну океану на грудних плавцях.
Химерна крапля
Цю рибу через її непривабливий зовнішній вигляд часто називають однією з найхимерніших океанських глибоководних риб на планеті. Повільно плаваючи на глибині від 600 до 2800 м у водах Атлантичного, Тихого та Індійського океанів, або взагалі не рухаючись, ця 30-70 см істота без луски роззявляє пащу і вичікує, доки не заковт¬не ракоподібних або молюсків. Диво-риба має трохи меншу, ніж у води, щільність, що дає змогу їй плавати без жодних витрат енергії. Сумний «вираз обличчя» пояснюється тим, що міжорбітальний простір химерного створіння ширше, ніж діаметр ока. До речі, через таку нестандартну для риб зовнішність, краплю часто згадують у жартах, пародіюють і показують у фільмах. Скажімо, вона з’являється в «Люди в чорному-3» в сцені в ресторані серед інших риб явно неземного походження.
Марина Соломко
</body>