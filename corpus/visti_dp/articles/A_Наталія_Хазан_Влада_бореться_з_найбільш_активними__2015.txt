<id>A</id>
<author_surname></author_surname>
<author_name></author_name>
<title>Наталія Хазан: Влада бореться з найбільш активними громадянами України – добровольцями та волонтерами</title>
<publ_in>Вісті Придніпров'я</publ_in>
<url>http://vesti.dp.ua/%d0%bd%d0%b0%d1%82%d0%b0%d0%bb%d1%96%d1%8f-%d1%85%d0%b0%d0%b7%d0%b0%d0%bd-%d0%b2%d0%bb%d0%b0%d0%b4%d0%b0-%d0%b1%d0%be%d1%80%d0%b5%d1%82%d1%8c%d1%81%d1%8f-%d0%b7-%d0%bd%d0%b0%d0%b9%d0%b1%d1%96%d0%bb/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>443</length>
<alt_orth>0</alt_orth>
<errors></errors>
<comments></comments>
<body>
 , Влада планомірно знищує волонтерський рух України, який в умовах війни взяв на себе багато функцій держави. Про це на прес-конференції в четвер, 19 листопада, заявила волонтер «Фонду оборони країни» Наталія Хазан.
Вона розповіла, що 31 жовтня у неї та її брата, керівника «Фонду оборони країни» Павла Хазана пройшли обшуки. «Обшуки були цинічними. Це все нагадало 37-й рік. Нас звинувачують незрозуміло в чому: Чернігівський суд виніс рішення, воно абсурдне з самого початку. Розробляючи цю тему, ми зрозуміли, що по країні наразі масово знищується волонтерський рух. Спочатку боролися з добровольцями, тепер воюють з волонтерами», – сказала волонтер Хазан.
За її словами, рішення суду визначає, що вона, її брат та інші волонтери – це організоване злочинне угруповання, яке нібито розкрадає кошти фонду. Волонтер зазначила, що, за словами адвокатів, справа проти фонду є безперспективною.
«По-перше, гроші фонду не є державними коштами. Немає ніяких справ щодо розкрадання державних коштів – це приватні гроші. По-друге, немає потерпілої сторони, тобто, немає жодної людини, яка перерахувала б у фонд гроші, а потім сказала, що фонд витратив їх не за призначенням, і як постраждала сторона написала б заяву. У фіскальних служб немає претензій до діяльності фонду. Не було ні податкової перевірки, ні аудиту», – розповіла Наталія Хазан.
За її словами, волонтери не збираються мовчати і домагатимуться, щоб ті, хто виступив організатором цієї кампанії проти волонтерського руху, відповіли за свої дії. «Моя мета – не просто зробити так, щоб від нас відчепилися. Я хочу, щоб відповідальність понесли ті, хто це все почав: організатори і виконавці», – сказала волонтер.
Вона розповіла, що обшуки тривають в інших волонтерських організаціях, компаніях, які займаються військовою амуніцією, у лікарнях, які отримували волонтерську допомогу. За словами Наталії Хазан, зараз готується повний перелік компаній і організацій, які постраждали від подібних дій. «Янукович боровся з активістами на Майдані, а зараз ця влада бореться з активною частиною населення – добровольцями та волонтерами», – додала вона.
У свою чергу, Ірина Пилипенко, представник американського фонду Save Lives Together, який збирає кошти для тих, хто воює на сході України, зазначила, що переслідування волонтерів може негативно позначитися на допомозі Україні з-за кордону.
За її словами, «Фонд оборони країни» має гарну репутацію за кордоном, і, якщо він не зможе продовжувати свою роботу, зарубіжні донори можуть згорнути свою діяльність, оскільки вони не довіряють владі, а тому не будуть впевнені, що їхня допомога доходить до адресата.
Нагадаємо, 31 жовтня в Дніпропетровську був затриманий лідер УКРОПу Геннадій Корбан. Того ж дня обшуки пройшли у активістів партії та волонтерів «Фонду оборони країни». У спецоперації взяли участь близько 500 бійців спецпідрозділу СБУ «Альфа» та бронемашини «Кугуар». Пізніше прокуратура звинуватила Геннадія Корбана в розкраданні коштів з волонтерського фонду. Він, у свою чергу, заявив, що вклав у фонд близько 200 млн грн власних грошей.
 
</body>