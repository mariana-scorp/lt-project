<id>A</id>
<author_surname></author_surname>
<author_name></author_name>
<title>Святковий марафон триває: чим запам’ятаються різдвяні зустрічі</title>
<publ_in>Вісті Придніпров'я</publ_in>
<url>http://vesti.dp.ua/%d1%81%d0%b2%d1%8f%d1%82%d0%ba%d0%be%d0%b2%d0%b8%d0%b9-%d0%bc%d0%b0%d1%80%d0%b0%d1%84%d0%be%d0%bd-%d1%82%d1%80%d0%b8%d0%b2%d0%b0%d1%94-%d1%87%d0%b8%d0%bc-%d0%b7%d0%b0%d0%bf%d0%b0%d0%bc%d1%8f/</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>385</length>
<alt_orth>0</alt_orth>
<errors></errors>
<comments></comments>
<body>
На різдвяні свята жителі Дніпропетровщини не сумуватимуть. Творчі колективи кожного дня радуватимуть піснями та танцями, театралізованими та музичними виставами. Які різдвяні заходи чекають на мешканців області, розповіли в управлінні культури, національностей і релігій Дніпропетровської ОДА. 
«Свята у розпалі. А з ними – і зимові канікули. Це період, коли діти мають змогу відпочити, набратися сил для подальшого навчання. Тому головне завдання, яке стоїть перед культурними закладами області, – максимально наситити цей час цікавинками та сюрпризами. Марафон святкових заходів триває. Зараз естафету переймають Різдво та Старий новий рік. А значить,  музичні концерти, конкурси, вистави та фестивалі продовжуються», – підкреслила начальник управління культури, туризму, національностей та релігій Наталія Першина. 
Поринути в атмосферу свята можна, завітавши до казкового містечка поблизу облдержадміністрації. До 19 грудня тут навколо ялинки виступатимуть творчі колективи. Поділитися добром можна в будиночку Святого Миколая. А з казкової телефонної будки – вийти з чарівником на відеозв’язок.
7 січня міський молодіжний парк відпочинку та дозвілля запрошує на «Вечори на хуторі поблизу Диканьки». Тут на дорослих та дітей чекають різдвяне дійство, народні гуляння та ярмаркове містечко. 
У Павлограді у сквері ім. Т. Шевченка 7 січня вперше пройде різдвяний фестиваль світу, творчості та єднання. У ньому візьмуть участь творчі колективи, майстри народних ремесел Західного Донбасу. 
З 11 грудня протягом декількох днів у Дніпропетровській обласній бібліотеці для молоді імені М.Свєтлова триватимуть книжкові виставки. 13 січня у Дніпропетровському будинку мистецтв відбудеться фольклорне свято «Несу щедрівочку», а в палаці дітей та юнацтва наступного дня пройде фестиваль-конкурс «Різдвяні дзвіночки». 
У Нікополі до 11 грудня триватиме екологічна виставка «Замість ялинки – новорічний букет». Вона є щорічною і складається з робіт школярів. Тут можна знайти ялинки з шишок, тканини, паперу, із звичайної квіткової обгортки. 
Насиченою обіцяє бути і програма у Дніпропетровській обласній бібліотеці для дітей. Школярі молодших та середніх класів запрошуються на літературні ігри та вікторини гра «Світло Різдвяної зірки», «У зимовий час гра прийшла до нас». Також цікавою обіцяє бути подорож «До Снігового Королівства». 
Світові хіти можна буде послухати напередодні різдвяної ночі у Дніпропетровській обласній філармонії. Гарний настрій даруватиме група «Консонанс». 
У Дніпропетровському академічному українському музично-драматичному театрі ім.Т.Г.Шевченка відбудуться улюблені традиційні казкові спектаклі «Пеппі Довга панчоха», «Аладін», «По щучому велінню». Дніпропетровський академічний театр опери та балету підготував для глядачів музичні вистави «Снігова королева», «Попелюшка», «Лускунчик», «Чіполліно».
Святкові бали, вікторини, конкурси, бібліотечні посиденьки,  різдвяні каруселі, народознавчі мозаїки чекають на дітлахів в усіх містах та районах Дніпропетровщини. 
</body>