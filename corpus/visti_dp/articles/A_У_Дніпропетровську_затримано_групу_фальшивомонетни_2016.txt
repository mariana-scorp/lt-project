<id>A</id>
<author_surname></author_surname>
<author_name></author_name>
<title>У Дніпропетровську затримано групу фальшивомонетників</title>
<publ_in>Вісті Придніпров'я</publ_in>
<url>http://vesti.dp.ua/%d1%83-%d0%b4%d0%bd%d1%96%d0%bf%d1%80%d0%be%d0%bf%d0%b5%d1%82%d1%80%d0%be%d0%b2%d1%81%d1%8c%d0%ba%d1%83-%d0%b7%d0%b0%d1%82%d1%80%d0%b8%d0%bc%d0%b0%d0%bd%d0%be-%d0%b3%d1%80%d1%83%d0%bf%d1%83-%d1%84/</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>425</length>
<alt_orth>0</alt_orth>
<errors></errors>
<comments></comments>
<body>
Працівники Управління захисту економіки та слідчого управління Національної поліції України в Дніпропетровській області «на гарячому» затримали двох зловмисників. Чоловіки намагалися позбутися фальшивих грошей. Правоохоронці вилучили «липових» купюр на суму понад 23 тисячі гривень.
До працівників УЗЕ звернулись представники одного з банків та повідомили, що під час інкасації платіжних терміналів виявили фальшиві грошові купюри Нацбанку України. За даним фактом слідчим управлінням було відкрите кримінальне провадження за статтею 199 (виготовлення, зберігання, придбання, перевезення, пересилання, ввезення в Україну з метою використання при продажу товарів, збуту або збут підроблених грошей, державних цінних паперів, білетів державної лотереї, марок акцизного податку чи голографічних захисних елементів) Кримінального кодексу України.
У ході проведення слідчо-оперативних заходів працівники поліції викрили групу осіб, яка займалась виготовленням та збутом підроблених грошових купюр. Встановлено і злочинну схему реалізації фальшивих банкнот.
Розрізаючи грошові купюри номіналом 5, 20, 50, 200 та 500 гривень, склеювали їх скотчем з сувенірними банкнотами, що дозволяло отримати зловмисникам підроблені купюри Національного банку України в більшій кількості.
Вироблені гроші фальшивомонетники реалізовували в місті Дніпропетровськ через термінали самообслуговування. Поповнювали банківські картки своїх рідних або підставних осіб, а в подальшому знімали їх з карток.
Правоохоронці встановили особи зловмисників, а також місце і час чергового збуту підроблених банкнот. Ними виявилися місцеві мешканці 1974 та 1979 років народження.
Під час проведення працівниками поліції спецоперації, фігурантів було затримано на «гарячому». Фальшивомонетники намагались збути підроблені купюри номіналом 200 гривень через термінал, розташований в продовольчому магазині.
У 41-річного зловмисника правоохоронці вилучили 44 банкноти з явними ознаками підробки, а також скотч, канцелярській ніж, лінійку, декілька банківських карток, сім-картки, флеш-карти.
Одночасно з затриманням підозрюваних осіб, правоохоронці провели 11 санкціонованих обшуків за місцем мешкання фігурантів та їх рідних.
За місцем мешкання громадянина 1974 року народження працівники поліції виявили 300 купюр сумнівного походження номіналом 200, 500 гривень, фрагменти купюр номіналом 5, 20, 50, 200, 500 гривень та 13 банківських карток. У родички другого фігуранта справи — банківські картки, рахунки яких поповнювались шляхом збуту підроблених грошей через термінали, а в подальшому знімались готівкою.
Всього під час обшуків працівники Управління захисту економіки та слідчого управління Національної поліції в Дніпропетровській області вилучили 345 фальшивих купюр на суму понад 23 тисячі гривень, сім-карти різних мобільних операторів та 21 банківську картку.
Окрім цього, в рамках кримінального провадження та проведення слідчо-оперативних заходів задокументовано численні факти збуту 41-річним фальшивомонетником підроблених грошей.
Громадянину 1974 року народження повідомлено про підозру у вчиненні кримінального правопорушення та обрано міру запобіжного заходу у вигляді арешту. Відносно другого затриманого та його родички — особисте зобов’язання.
Наразі працівники поліції перевіряють затриманих на причетність до збуту фальшивих грошей в період з березня 2015 по січень 2016 року.
За матеріалами прес-служби ГУНП у Дніпропетровській області
</body>