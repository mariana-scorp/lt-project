<id>A</id>
<author_surname></author_surname>
<author_name></author_name>
<title>Інноваційним досвідом Дніпропетровщини скористається вся країна</title>
<publ_in>Вісті Придніпров'я</publ_in>
<url>http://vesti.dp.ua/%d1%96%d0%bd%d0%bd%d0%be%d0%b2%d0%b0%d1%86%d1%96%d0%b9%d0%bd%d0%b8%d0%bc-%d0%b4%d0%be%d1%81%d0%b2%d1%96%d0%b4%d0%be%d0%bc-%d0%b4%d0%bd%d1%96%d0%bf%d1%80%d0%be%d0%bf%d0%b5%d1%82%d1%80%d0%be%d0%b2%d1%89/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>406</length>
<alt_orth>0</alt_orth>
<errors></errors>
<comments></comments>
<body>
Електронні адмінпослуги, Центри допомоги учасникам АТО, держзакупівлі в режимі онлайн. Цим вже не здивуєш мешканців Дніпропетровщини. З призначенням Валентина Резніченка на посаду голови ОДА в регіоні постійно стартують нові проекти. І доки вся країна лише збирається йти в напрямку інновацій — жителі Дніпропетровщини вже відчувають перші результати прогресу.
«Ми працюємо за принципом: є потреба, знаходимо можливість. Визначаємо актуальні питання і вирішуємо їх. Сьогодні ми маємо величезний досвід у реалізації інноваційних проектів і готові ділитися ним з усією країною », — зазначає Валентин Резніченко.
Президент поставив завдання створити в усіх регіонах України Центри допомоги учасникам АТО і перейти на електронні адмінпослуги та держзакупівлі. Для Дніпропетровщини цей шлях пройдено.
Центр допомоги учасникам АТО працює 3 місяці. Допомогу в ньому вже отримали 1,5 тисячі демобілізованих та їх родин. Щоб хлопцям, які живуть у віддалених куточках області, не доводилося їхати в Дніпропетровськ, у всіх 22 районах Дніпропетровщини відкриті представництва Центру. До кожного бійці можуть звертатися у будь-який зручний спосіб: приходити, дзвонити або писати електронного листа.
Субсидію, виплату при народженні дитини, реєстрацію авто з пробігом у МРЕВ, довідку про доходи тощо. 50 адмінпослуг в Дніпропетровській області можна отримати онлайн. «У цивілізованому світі люди замовляють довідки, оформлюють паспорти і навіть голосують вдома в режимі он-лайн. Ми йдемо цим шляхом. І вже полегшили життя підприємцям, молодим батькам, пенсіонерам та іншим жителям Дніпропетровщини», — зазначив Валентин Резніченко.
250 структурних підрозділів ОДА вже працюють в системі електронних торгів Prozorro. «У процесі стикалися з посадовцями, які з недовірою ставилися до системи, однак знаходили підхід до кожного, переконували та ламали бар’єри у свідомості людей. Перехід на електронні закупівлі ProZorro відбувається набагато швидше, ніж очікували. Дніпропетровська ОДА та підпорядковані їй структури в електронному форматі вже запустили більш 200 торгів», — розповідає очільник регіону.
І це лише перші кроки. Реалізовані проекти породжують нові ініціативи. Центр допомоги учасникам АТО запустив низку програм, спрямованих на соціальну адаптацію бійців. Днями для них стартували безкоштовні курси англійської. Вже приєднались 60 демобілізованих, набір в групи триває. Півтора місяця йдуть IT-курси. У комп’ютерні тонкощі занурилися 24 воїни і вже набирають нові групи. У перспективі — запуск таких курсів у Кривому Розі. Готується і проект з IT-занять в режимі онлайн. Ще одне нововведення — гаряча лінія психологічної підтримки АТОшників. На її рахунку більше 500 консультацій і кілька врятованих життів.
У найближчій перспективі запуск ще 60 електронних послуг: реєстрація та зняття з реєстрації місця проживання, отримання ідентифікаційного номера у податковій, реєстрація в МРЕВ нових автомобілів, отримання і зміна водійських прав. В електронну форму до кінця року Дніпропетровщина планує перевести 80% всіх державних послуг.
</body>