<id>A</id>
<author_surname></author_surname>
<author_name></author_name>
<title>Євгеній Безус: «Із Москви привіз «Свиней на полі чудес»</title>
<publ_in>Вісті Придніпров'я</publ_in>
<url>http://vesti.dp.ua/%d1%94%d0%b2%d0%b3%d0%b5%d0%bd%d1%96%d0%b9-%d0%b1%d0%b5%d0%b7%d1%83%d1%81-%d1%96%d0%b7-%d0%bc%d0%be%d1%81%d0%ba%d0%b2%d0%b8-%d0%bf%d1%80%d0%b8%d0%b2%d1%96%d0%b7-%d1%81%d0%b2%d0%b8%d0%bd/</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>557</length>
<alt_orth>0</alt_orth>
<errors></errors>
<comments></comments>
<body>
 , Дипломант Всеукраїн­ської літературної премії ім. Олександри Девіль, поет і письменник із Верхньодніпровська Євгеній Безус — справжній співець українського слова. А які в автора яскраві та влучні гуморески — сповнені духом українського народу, який ніколи не був і не буде скорений, Ексклюзивно «Вістям» наш земляк розповів про особливості українського гумору, чому серйозно зай­матися літературою почав лишень у 60-річному віці та чому двічі їздив у російську столицю на «Поле чудес».
Інтелігентний гумор, — Євгенію Федоровичу, Ви — дуже працьовитий творець, пишете гумор, ліричні вірші, прозу. А що ближче до душі?
— Це вже який настрій. Якщо ліричний — такий і вірш виходить, якщо щось викликає усмішку — то й твір гумористичний. Останнім часом багато працюю над прозою: вона потребує серйозних роздумів, послідовної роботи.
— Український гумор має особливості?
— Так. Він дуже відрізняється, скажімо, від російського. Наш м’якіший, інтелігентніший. В українців існує віршований гумор. Для тієї ж Росії — це унікальне явище: у них є письменники, які складають сатиричні твори, але поети-гумористи — рідкість. Не чув, чи є взагалі. Тож віршована гумореска — суто українське поняття.
Рядочки для Гастелло, — Пам’ятаєте, коли створили перший вірш?
— Чотири римовані рядочки, присвячені льотчику Гастелло, написав ще в першому класі. Потім почав створювати лірику, гуморески — пізніше. Та все ж раніше ніколи не подумав би, що серйозно займатимуся літературою — завжди ставився до власної творчості прискіп­ливо. Та 10 років тому, на зустрічі з приводу 45 років по закінченню школи, прочитав поезії на загал. Моя однокласниця, вчителька мови та літератури, порадила віддати їх у газету. Лишень відмахнувся: «Кому воно потрібне?!» Але завдяки цій жінці вірші надрукували. Від односельців, які прочитали твори, почали надходити — схвальні відгуки. Тоді зрозумів: треба працювати. Тож лише в 60-річному віці почав серйозно займатися літературою. Вже видано п’ять моїх книжок. Торік ще й став членом Національної спілки письменників України. Пощас­тило: деяких роками не приймають.
— Рідні підтримують у творчості?
— Дуже, особливо дружина і син. Можливо, якби не вони — не було б мене як письменника. Сімейна опора для творчої людини — надзвичайно важлива.
Квиток додому, — Євгенію Федоровичу, Ви були фіналістом «Поля чудес». Як потрапили на ефір?
— Дивився кожен випуск, багато слів відгадував. Якось дружина з гумором порадила: «А може, й ти б узяв участь, а то марнуєш талант?!» Я створив кросворд на 150 запитань, написав кілька віршиків і в травні 2003 року надіслав усе це на адресу передачі. Вже в червні отримав телеграму з запрошенням… По приїзді в Москву, в студії програми для учасників уже й інструктаж провели, а пана Якубовича все немає. Вже і режисер нервує. Зрештою, питаємо: «Чи не сталося чого?» Виявляється, сталося. Напередодні відбувся кінофестиваль «Кентавр».  Його учасники так «врізали оковитої», що Леоніду Аркадійовичу стало зле. Тож наступного дня його доправили швидкою до лікарні.
— Із ким же записували передачу?
— Ні з ким — поїхали додому. А оскільки учасники прибули за власний кошт, редакція вирішила відшкодувати витрати. У кожного запитали, скільки грошей повернути. Тоді квиток на потяг із Дніпропетровська до Моск­ви коштував близько 120 грн. Тож мені компенсували майже 300. За мною стояв луганчанин. Так той каже: «Мені поверніть, будь ласка, 2 тис. грн. Редактори «Поля чудес» питають: «Ви з Сахаліну приїхали?» — «Ні, з Луганська, — відповідає той усміхнено. — Та — я ж не один, а з дружиною, братом, його дружиною, бабцею, сестрою і кумою!» Ось вам і гумореска! (Усміхається).
— Отже, їздили на програму ще раз?
— Так, наприкінці грудня. Загалом, участь у ній подарувала чимало матеріалу для гумористичного оповідання «Свині на полі чудес». Чому свині? Бо перше запитання було якраз про цих тварин.
 , Анфіса Букреєва, фото з архіву Євгенія Безуса,  
</body>