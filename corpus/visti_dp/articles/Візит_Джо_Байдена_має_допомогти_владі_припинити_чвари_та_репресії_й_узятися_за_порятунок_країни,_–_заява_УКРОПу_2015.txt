<id>A</id>
<author_surname></author_surname>
<author_name></author_name>
<title>Візит Джо Байдена має допомогти владі припинити чвари та репресії й узятися за порятунок країни, – заява УКРОПу</title>
<publ_in>Вісті Придніпров'я</publ_in>
<url>http://vesti.dp.ua/%d0%b2%d1%96%d0%b7%d0%b8%d1%82-%d0%b4%d0%b6%d0%be-%d0%b1%d0%b0%d0%b9%d0%b4%d0%b5%d0%bd%d0%b0-%d0%bc%d0%b0%d1%94-%d0%b4%d0%be%d0%bf%d0%be%d0%bc%d0%be%d0%b3%d1%82%d0%b8-%d0%b2%d0%bb%d0%b0%d0%b4%d1%96/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>420</length>
<alt_orth>0</alt_orth>
<errors></errors>
<comments></comments>
<body>
«Українське об’єднання патріотів – УКРОП» закликає керівництво держави, політиків та громадянське суспільство до відкритого національного діалогу, аби не втратити останню можливість заснувати вільну, успішну, демократичну державу. Про це йдеться в заяві партії у зв’язку з візитом в Україну віце-президента США Джозефа Р. Байдена.
, «Ми дуже цінуємо тверду позицію і допомогу США у боротьбі проти російської агресії та за демократичне майбутнє країни. Ми згодні зі словами віце-президента США, що Україна зараз отримала, вочевидь, останню можливість заснувати вільну, успішну, демократичну державу. І ми не маємо права цю можливість втратити. Сполучені Штати за нас цього не зроблять», – наголошується в заяві.
, Серед першочергових кроків, які необхідно здійснити для заснування такої нової держави, – звільнення політичних в’язнів, зокрема лідера УКРОПу Геннадія Корбана, несправедливо засуджених волонтерів та добровольців, відставка генерального прокурора, який замість боротьби з корупцією, тероризмом і сепаратизмом проводить політичні репресії, та відкритий діалог із якнайширшим залученням політиків та громадянського суспільства. , «Ми закликаємо громадянське суспільство України, волонтерський рух і воїнів АТО, великі фінансово-промислові групи, середній і малий бізнес, профспілки, політичні партії, депутатів Верховної Ради і президента до відкритого національного діалогу. Всі разом ми знайдемо формулу дорожньої карти перезаснування держави – з керівною патріотичної коаліцією в парламенті, професійним урядом, незалежним від бізнес-груп і старих політичних кланів, новим суспільним договором, який буде побудований на цінностях Революції гідності», – наголошують у партії. , В УКРОПі підкреслили, що через два роки після Революції гідності країна опинилася на межі економічної прірви та втрати суверенітету, а корупційна система влади, яка руйнувала країну 24 роки, нікуди не поділася. , «На Заході влада торгує демократичним вибором громадян України. А вдома вона намагається вибудувати «вертикаль» у російському стилі. Громадянське суспільство досі не бере участі в ухваленні рішень. Замість відкриття соціальних ліфтів знову процвітає кумівство і фаворитизм. Поки поволі, негласно, відбуваються спроби обмежити свободу слова», – вважають у партії., У заяві наголошується, що в країні триває тиск на опозиційних політиків та громадських активістів, волонтерів і воїнів АТО, які є загрозою для корумпованої системи влади, генеральна прокуратура перетворилася на частину президентської вертикалі, а оточення президента розгорнуло кампанію проти прем’єр-міністра, «прагнучи перекласти на нього відповідальність за всі провали коаліційного уряду, велика частина якого контролюється президентом».
, «Але Арсеній Яценюк – чинний прем’єр, незалежний від президентської вертикалі. Якщо його місце займе людина, підконтрольна президентові, буде остаточно порушений крихкий політичний баланс, який утримує систему від зосередження влади в одних руках», – наголошують у партії., «Не дивно, що в цій ситуації Джо Байдена вважають останньою надією на справедливість, вищою інстанцією, здатною допомогти владі прийти до тями й згадати про свою історичну місію, яку їй делегував народ України», – зазначено в заяві УКРОПу. 
</body>