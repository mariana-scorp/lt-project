<id>A</id>
<author_surname></author_surname>
<author_name></author_name>
<title>На Дніпропетровщині затримано шахрайку, яка ошукувала літніх людей</title>
<publ_in>Вісті Придніпров'я</publ_in>
<url>http://vesti.dp.ua/%d0%bd%d0%b0-%d0%b4%d0%bd%d1%96%d0%bf%d1%80%d0%be%d0%bf%d0%b5%d1%82%d1%80%d0%be%d0%b2%d1%89%d0%b8%d0%bd%d1%96-%d0%b7%d0%b0%d1%82%d1%80%d0%b8%d0%bc%d0%b0%d0%bd%d0%be-%d1%88%d0%b0%d1%85%d1%80%d0%b0/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>466</length>
<alt_orth>0</alt_orth>
<errors></errors>
<comments></comments>
<body>
Попри численні застереження поліції не довіряти стороннім, люди продовжують вірити в обіцянки пройдисвітів. І переважно це літні люди.
Злочинці представляються людям похилого віку працівниками соціальних служб, благодійних фондів, політичних партій і проникають у будинки під приводом виплати додаткових пенсій, надання гуманітарної або матеріальної допомоги, чи обміну грошей. Зловмисники запевняють пенсіонерів, що принесли їм 150-200 грн. матеріальної допомоги, вручають літній людині 500 гривень однією купюрою (нібито менше немає) і, отримавши здачу, йдуть. Про те, що отримана «п`ятисотка» сувенірна, потерпілі дізнаються тоді, коли зловмисників вже й «слід прохолов». Або ж просять надати різноманітні документи для отримання гуманітарної допомоги, тару для складання продуктів харчування, а поки старенькі все це шукають, тобто відволікаються, шахраї виносять з помешкання всі заощадження.
Майже саме так сталося з 81-річною мешканкою багатоповерхівки по вул. Леваневського м. Новомосковська, до якої 1 грудня цього року близько 15:00 години поблизу її будинку підійшла невідома жінка, представилася працівником Соцзабезу та запропонувала гуманітарну допомогу. Для цього жінка поросила у пенсіонерки документи, а саме посвідчення учасника бойових дій та паспорт, для заповнення бланків з надання такої допомоги. Старенька запросила жінку до своєї квартири і надала невідомій всі необхідні документи, після чого шахрайка попросила чисті банки для круп та меду, в які, начебто, необхідно скласти гуманітарну допомогу. Пенсіонерка пішла до кухні мити банки, а коли повернулася, то «соціального працівника» вже не було. А разом з візитеркою зникли гроші в сумі 1500 гривень, гаманець та посвідчення учасника бойових дій. До поліції старенька звернулась одразу, це й стало вирішальним моментом для розкриття цього злочину.
Під час з’ясування всіх обставин події потерпіла дуже точно описала поліцейським аферистку і вже за годину оперативними працівниками новомосковської поліції біля будинку № 32 по вул. Сучкова підозрювана була затримана. Нею виявилася 39-річна раніше судима за аналогічні злочини місцева мешканка. В ході її обшуку були виявлені та вилучені гроші в сумі 34 гривні, гаманець та посвідчення учасника бойових дій потерпілої.
За даним фактом слідчим відділом Новомосковського відділу поліції розпочато досудове розслідування за ч. 3 ст. 185 Кримінального кодексу України (крадіжка), вирішується питання про обрання підозрюваній запобіжного заходу у вигляді тримання під вартою.
Вже наступного дня була встановлена причетність підозрюваної до іншого кримінального правопорушення і зараз триває процес встановлення її причетності до інших аналогічних злочинів на території міста.
 Важливо! Співробітник соціальної служби зобов`язаний при собі мати робоче посвідчення. Коли призначається новий співробітник, про це особисто повідомляється пенсіонер і йому представляють іншого. В разі заміни в обов`язковому порядку пенсіонера попереджають про це заздалегідь. Якщо вже злочин стався, потрібно негайно повідомити в правоохоронні органи.
Працівники поліції в черговий раз звертається до громадян бути обачними, не довіряти стороннім людям, які представляються працівниками соціальних служб та надають гуманітарну допомогу чи проводять «грошові реформи». Радимо всім, у кого є старенькі батьки, провести з ними роз’яснювальні бесіди, щоб у разі подібних візитів вони відразу їм телефонували або ж викликали поліцію.
За матеріалами прес-служби ГУНП в Дніпропетровській області
</body>