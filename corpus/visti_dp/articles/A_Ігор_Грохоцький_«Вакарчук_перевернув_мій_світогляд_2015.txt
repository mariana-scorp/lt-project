<id>A</id>
<author_surname></author_surname>
<author_name></author_name>
<title>Ігор Грохоцький: «Вакарчук перевернув мій світогляд»</title>
<publ_in>Вісті Придніпров'я</publ_in>
<url>http://vesti.dp.ua/%d1%96%d0%b3%d0%be%d1%80-%d0%b3%d1%80%d0%be%d1%85%d0%be%d1%86%d1%8c%d0%ba%d0%b8%d0%b9-%d0%b2%d0%b0%d0%ba%d0%b0%d1%80%d1%87%d1%83%d0%ba-%d0%bf%d0%b5%d1%80%d0%b5%d0%b2%d0%b5%d1%80%d0%bd%d1%83/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>500</length>
<alt_orth>0</alt_orth>
<errors></errors>
<comments></comments>
<body>
Глядачі телеканалу «1+1», напевно, пам’ятають мрійливого та цілеспрямованого переможця проекту «Голос країни-4», колишнього футболіста київського «Динамо» Ігоря Грохоцького. Не маючи професійних музичних навичок, із кожним ефіром хлопець демонстрував неабиякий прогрес і завоював прихильність українців
Нещодавно Ігор приїздив до Дніпропетровська і поспілкувався з кореспондентом «Вістей». В ексклюзивному інтерв’ю співак розповів, чому в дитинстві жив у чужої бабусі, з якою метою прийшов на вокальне шоу та про свій новий гурт.
Два вибори
— Ігорю, багато хто знає тебе не лише як співака, але й як професійного футболіста.
— У дитинстві переді мною стояли два вибори: грати в футбол або співати. Подобалося й одне, й інше. Але через те, що професійні заняття вокалом коштували досить дорого, обрав спорт. У 10 років залишив рідну Миронівку, батьків та друзів, і поїхав навчатися в село Щасливе, що біля аеропорту «Бориспіль». Жили з хлопцями в чужої бабусі, яка готувала нам їжу, постійно тренувалися. Доводилося нелегко, адже в спорті перемагає найкращий і найвитриваліший. Літні табори, дівчата — такого до 17 років у моєму житті взагалі не було. Один футбол у голові. Коли подорослішав, закінчив Академію «Динамо», грав у складі молодіжної команди.
— Чому вирішив змінити діяльність?
— Зазнав серйозної травми спини, пізніше стався рецидив. І я зрозумів: настав час обирати між здоров’ям та футбольною кар’єрою. В результаті залишив спорт, повернувся додому і почав займатися музикою. Тато купив мені апаратуру, деякий час співав у місцевому кафе. Якось побачив по телебаченню проект «Голос країни» і пішов на кастинг вирішити свою долю: чи можу співати на великій сцені, чи буду й далі виступати в кафешках? Зрештою, потрапив до команди Святослава Вакарчука.
— Як із ним працювалося?
— Чудово. Святослав — неймовірний тренер. Під час нашої першої зустрічі мій світогляд і бачення музики перевернулися з ніг на голову. Зацікавився новими напрямками, почав слухати інших виконавців («Radiohead», «Muse») і вимагати значно більшого від себе. Згодом навчився грати на гітарі, спробував писати власні пісні.
Сонячна музика
— «Голос країни» відкрив шлях на велику сцену?
— Проект передусім навчив відчувати себе і бути собою. До участі в шоу поводився доволі замкнено: боявся давати інтерв’ю, співати перед публікою. Зрештою, зрозумів: треба просто отримувати задоволення від власних виступів, тоді вони сподобаються і глядачам. А до великої сцени доведеться йти років 10-20, як «Океану Ельзи». Потрібен час, аби відтворити все те, що накопичилося всередині. Важливо створювати свою музику, а не бути проектом якогось продюсера. Тому я знайшов однодумців. Наразі працюємо над власним матеріалом.
— Тобто, незабаром ми побачимо тебе у складі гурту?
— Так, він називається «Stereoсонце». Ідею запозичили від проекту NASA, в рамках якого здійснюється спостереження за змінами сонця в системі. Але зміст заклали свій. Stereo — це щось музичне, а сонце — світле й радісне. Саме такий настрій даруватимемо своїми піснями.
Творець щастя
— Ігорю, знаю, що ти хотів отримувати освіту за кордоном.
— Мені дуже імпонує зарубіжна музика. Із задоволенням поїхав би до Англії чи Італії. Там навчаються багато моїх друзів, у нас схожі музичні смаки. Проте творити я хочу тут, у своїй країні, робити найкраще для неї.
— Вважаєш себе щасливою людиною?
— На мою думку, кожен сам створює себе і своє щастя. Якщо в голові позитив — відчуваєш себе щасливим.
Олена Ткач
</body>