<id>A</id>
<author_surname></author_surname>
<author_name></author_name>
<title>Київстар підготував мережу до Нового року та Різдва</title>
<publ_in>Вісті Придніпров'я</publ_in>
<url>http://vesti.dp.ua/%d0%ba%d0%b8%d1%97%d0%b2%d1%81%d1%82%d0%b0%d1%80-%d0%bf%d1%96%d0%b4%d0%b3%d0%be%d1%82%d1%83%d0%b2%d0%b0%d0%b2-%d0%bc%d0%b5%d1%80%d0%b5%d0%b6%d1%83-%d0%b4%d0%be-%d0%bd%d0%be%d0%b2%d0%be%d0%b3%d0%be/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>416</length>
<alt_orth>0</alt_orth>
<errors></errors>
<comments></comments>
<body>
З 31 грудня до 7 січня оператор задіє всі наявні потужності мережі, посилить додатковим резервним обладнанням місця проведення масових заходів, а також переведе аварійно-відновлювані групи на цілодобовий режим чергування.
Під час новорічних та різдвяних свят робота усіх сервісів компанії буде під особливим контролем технічної дирекції. Щоб клієнти могли комфортно спілкуватись навіть при значному навантаженні на мережу, оператор задіє всі наявні потужності, застосує технологію «стиснення сигналу» у пікові години, а також розширить ємність каналів зв’язку.
Особливу увагу Київстар приділив очікуваному росту трафіку на національних та міжнародних напрямках. У грудні розширено канали зв’язку між Київстар та телеком-операторами України, а також з мобільними мережами Польщі, Нідерландів та Німеччини. Для забезпечення стабільної роботи сервісів мобільного інтернету збільшено ємність зовнішніх каналів передачі даних з 620 до 630 Gbit/s. Для стабільного обміну інтернет-трафіком в межах України, оператор увів в експлуатацію 4 додаткові канали передачі даних ємністю 100 Gb кожен. Загальна кількість таких каналів досягла 29.
До Нового року компанія завершить монтажно-будівельні роботи із модернізації та встановлення базових станцій мережі 3G. Загалом, у 2015 році компанія оновила понад 3000 базових станцій, які в новорічну ніч будуть забезпечувати абонентам можливість вітати друзів та рідних за допомогою 3G інтернету.
Місця проведення масових святкових заходів також будуть забезпечені надійним зв’язком. Для цього Київстар встановлює додаткове обладнання – пересувні базові станції, резервні прийомопередавачі на діючих БС, тощо. Крім цього, оператор реалізував комплекс заходів зі зміни параметрів джерел живлення з метою подовження терміну їх гарантованої роботи у випадках перебоїв у міських енергетичних мережах.
Разом із підрядними організаціями оператор узгодив цілодобовий режим роботи чергових аварійно-відновлюваних бригад під час новорічних свят. В особливому режимі також буде працювати й інформаційно-довідковий центр Київстар. У новорічну ніч тут чергуватимуть співробітники «Зіркової Гвардії» – команди з найкращих представників департаменту взаємовідносин із клієнтами, відділу обслуговування ключових клієнтів та лінії абонентської підтримки.
«Базуючись на досвіді минулого року і змінах, які стались у продуктах та послугах уже в 2015 році, ми очікуємо в новорічні та різдвяні свята більш ніж подвійного збільшення голосових викликів та коротких повідомлень, зростання мобільного інтернет-трафіку, – коментує Василь Пантов, директор з технологічної стратегії та управління якістю. – Але якою б послугою не користувалися наші абоненти, вони отримають найкращу якість та комфорт спілкування».
Щороку Київстар успішно справляється зі святковим «піком», завчасно готуючись до нього. Так, у минулі новорічні та різдвяні свята за чотири дні – 31 грудня, 1, 6 та 7 січня – абоненти Київстар використали 222 Тб мобільного інтернету в мережі EDGE, здійснили близько 950 млн викликів, відправили 118 млн вітальних SMS і більше 1,5 млн MMS. При цьому усі сервіси працювали стабільно.
</body>