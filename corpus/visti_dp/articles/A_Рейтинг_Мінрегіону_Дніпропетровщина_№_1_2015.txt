<id>A</id>
<author_surname></author_surname>
<author_name></author_name>
<title>Рейтинг Мінрегіону: Дніпропетровщина № 1</title>
<publ_in>Вісті Придніпров'я</publ_in>
<url>http://vesti.dp.ua/%d1%80%d0%b5%d0%b9%d1%82%d0%b8%d0%bd%d0%b3-%d0%bc%d1%96%d0%bd%d1%80%d0%b5%d0%b3%d1%96%d0%be%d0%bd%d1%83-%d0%b4%d0%bd%d1%96%d0%bf%d1%80%d0%be%d0%bf%d0%b5%d1%82%d1%80%d0%be%d0%b2%d1%89%d0%b8%d0%bd/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>382</length>
<alt_orth>0</alt_orth>
<errors></errors>
<comments></comments>
<body>
Найбільший обсяг промислового виробництва, іноземних інвестицій і доходів. Все це на Дніпропетровщині. Дніпропетровська область і столиця — лідери економічного розвитку України. Такий результат щорічного моніторингу економічного розвитку областей оприлюднили в Міністерстві регіонального розвитку, будівництва та ЖКГ України. Звіт опублікований на сайті Мінрегіону.
«Зміцнення економічного потенціалу та підвищення конкурентоспроможності української продукції — таке завдання ставить Президент України Петро Порошенко перед всіма регіонами країни. Ми розуміли, найбільша відповідальність на нас. Адже Дніпропетровщина виготовляє 5 частину всієї промислової продукції країни. Щомісяця тільки промислові підприємства регіону приносять до державного бюджету понад 1 млрд. дол. США. Ми створили умови, що не обмежують бізнес, а сприяють його розвитку. Це в цілому допомагає примножувати соціально-економічні досягнення регіону», — підкреслив керівник Дніпропетровської області Валентин Резніченко.
Область перша в Україні в 4 з 6 напрямків, які аналізував Мінрегіон.
Економічна ефективність: Дніпропетровщина перша в Україні за обсягами реалізованої промислової продукції. 20% всієї промислової продукції країни виготовляють наші промисловці. У трійці кращих область і в сільському господарстві. Цього року Дніпропетровщина зібрала рекордний врожай зерна — понад 4 млн. тонн.
Розвиток інфраструктури: Незважаючи на складну економічну ситуацію в країні, Дніпропетровщина активно розвивається: ремонтуються дороги, зводяться нові житлові будинки, відкриваються дитячі садки, модернізуються котельні. У цьому році в регіоні реконструюють 169 інфраструктурних об’єктів. Одні з найвищих темпів будівництва в Україні — на Дніпропетровщині.
Інвестиції: 2,2 тис. доларів на кожного жителя заробила Дніпропетровщина у співпраці з іноземними інвесторами. Це кращий результат серед областей. Показник Київської області, яка стоїть в рейтингу Мінрегіону наступною, удвічі менше — всього 966 доларів на мешканця. Нарівні з іноземними партнерами у регіон вкладають і українські інвестори.
Працевлаштування: На Дніпропетровщині найвищий рівень працевлаштування серед регіонів України. Рівень безробіття лише 6,8%. А середня зарплата в цьому році зросла на 16%.
Фінансова самодостатність. Дніпропетровщина в п’ятірці лідерів за темпами наповнення бюджету. За 11 місяців і 2 тижні грудня область заробила 11,3 млрд. грн. Це на 2,2 млрд. грн. більше, ніж планували на початку 2015-го.
Оцінка проводилася Мінрегіоном за 26 показниками в 6 напрямах соціально-економічного розвитку регіонів.
За результатами оцінки визначені 3 групи регіонів:
I група — регіони, які займають 1-5 місця: м Київ, Дніпропетровська, Київська, Харківська та Вінницька області.
II група — 15 регіонів, які зайняли з 6 по 20 місця: Миколаївська, Львівська, Запорізька, Рівненська, Івано-Франківська, Кіровоградська, Сумська, Волинська, Хмельницька, Закарпатська, Одеська, Херсонська, Полтавська, Черкаська та Чернівецька області.
III група — регіони, які зайняли п’ять останніх місць: Чернігівська, Житомирська, Тернопільська, Донецька і Луганська області.
</body>