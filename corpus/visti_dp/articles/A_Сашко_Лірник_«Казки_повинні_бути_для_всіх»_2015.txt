<id>A</id>
<author_surname></author_surname>
<author_name></author_name>
<title>Сашко Лірник: «Казки повинні бути для всіх»</title>
<publ_in>Вісті Придніпров'я</publ_in>
<url>http://vesti.dp.ua/%d1%81%d0%b0%d1%88%d0%ba%d0%be-%d0%bb%d1%96%d1%80%d0%bd%d0%b8%d0%ba-%d0%ba%d0%b0%d0%b7%d0%ba%d0%b8-%d0%bf%d0%be%d0%b2%d0%b8%d0%bd%d0%bd%d1%96-%d0%b1%d1%83%d1%82%d0%b8-%d0%b4%d0%bb%d1%8f-%d0%b2/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>739</length>
<alt_orth>0</alt_orth>
<errors></errors>
<comments></comments>
<body>
Його добре знають маленькі телеглядачі, адже він щодня ввечері розповідає цікаві та веселі казки. Знають і дорослі —  гострою та влучною сатирою на владу. Сашкові Лірнику вдалося зробити неймовірне — відродити зниклий уже жанр розмовної оповіді — казку. Оповідка в його виконанні — завжди імпровізація та неочікуваний поворот сюжету. А ще він знімає для малечі мультики, ставить вертепи та спектаклі, співпрацює з відомими українськими музикантами та гуртами. Напередодні Дня української писемності та мови «Вістям Придніпров’я» вдалося поспілкуватися з Сашком Лірником і дізнатися, що потрібно для того, щоб стати казкарем, — Пане Сашко, розкажіть, будь ласка, як Ви стали казкарем?
— Це сталося випадково. Я жив у Мурманську, заснував там українське земляцтво, українську газету, українську недільну школу для дітей. Я там викладав. Для того щоб малеча не забула свою рідну мову, почав розказувати казки, а потім став сам їх писати. Так поступово втягнувся, лишив професію будівельника. Я довгий час працював на будівництві і паралельно займався казкуванням. Навіть коли повернувся в Україну, бачив, що ніхто цього не робить, то й вирішив цей жанр відродити. Думаю, мені це вдалося. Так і став казкарем. Уже займаюся цим 30 років.
— Із чого берете сюжети для своїх творів?
— Можна сказати, я черпаю натхнення з України. Як ото богатир Ілля Муромець силу з землі брав, так і я від нашого народу. Десь щось побачив, почув про людей, про їхні вчинки, героїчні і не дуже — ось тобі вже готова казка! Залишається лише розумно зробити, записати, розказати, і воно далі поширюється. До мене потім ці казки повертаються як народні.
— Яким чином популяризуєте цей розмовний жанр?
— Я працював на телебаченні ( спочатку на ТВ Табачук, потім на ІСTV), нині на Першому Національному розказую казки. А ще пишу сценарії, знімаю мультики, ставлю спектаклі, вертепи. Маю вже своїх учнів. Сподіваюсь, вони продовжать мою справу. Мене дуже тішить, що казки знову стали популярними і сучасними. Я навіть маю казки з фронту. Дуже пишаюсь тим, що мене на передову запрошують хлопці-воїни. Я до них часто їжджу. А буває таке, що й додому телефонують і просять розказати улюблену казку.
— У Вас є такий герой — Кіт-Воркіт. А ще з яким казковим героєм себе ототожнюєте?
— Їй-Богу, не знаю. Я й псевдонім «Сашко Лірник» сам собі придумав, бо мав асоціації — як у давні часи на лірі грали, так і я казку оповідав. Проте найцікавіше те, що мені на ТБ діти листи пишуть і вказують — «Для Діда Панаса». Ну то хай буде Дід Панас (сміється)…, — Читала в Інтернеті, що Ви граєте на багатьох музичних інструментах. На яких саме?
— Ні-ні…то в Інтернеті неправильно пишуть. Просто недобросовісні журналісти списали з мого диска перелік інструментів, що використовувалися під час запису альбома, а я там не на всьому сам граю. Лише на гітарі, лірі, іноді на барабанах. А то все — мої друзі. Вони грають на багатьох інструментах — кобзі, бандурі, варганах, сопілці. Я в свої диски намагаюсь якомога більше українських народних інструментів вставити, щоб люди хоч знали, що таке є. А ще записую в казки рецепти страв, якісь старі пісні. Намагаюся знаходити ті, які вже ми призабули, і таким чином їх відродити. Сподіваюся, що, крім мене, теж хтось буде цим займатися.
— Ви ставили Новорічний вертеп на Майдані-2014?
— Я весь час готую новорічні вертепи. Але це мій найбільший успіх, бо в мене був мільйон глядачів. Це, напевно, був і найкращий мій вертеп, бо він дуже душевний, і відображав усе, що ми пережили на Майдані. Як на мене, це була найкраща новорічна програма.
— Ваша казка про Януковича була дуже популярною…
— То якось так вийшло, що вона сподобалася, пішла по Інтернету. Хоча в мене є багато казок про наших нинішніх можновладців. Знаєте, у давні часи при польському королівському дворі був такий собі Станчик — придворний блазень. Він був єдиний, хто міг сказати королю, що той неправий, мав такий привілей. І я маю також можливість казати правду, тому що від влади мені нічого не треба. До мене неодноразово зверталися з проханням вступити до якоїсь політичної партії. Але я цим не займаюсь, не продаюся, просто я можу висловитися так, що люди мене послухають.
— Скажіть, а що потрібно для того, щоб стати казкарем?
— Дивіться, це дуже просто. Я всім розказую — не можна розділяти казки для дітей і казки для дорослих. Казки повинні бути для всіх. Я до дітей ставлюся так, як і до дорослих, це мої рівноправні партнери. А щоб бути казкарем, треба совість мати, і більше нічого, а решта вдасться.
— Скажіть, чи маєте улюблену українську народну казку?
— Так, у мене їх дві. Я давно для себе вирішив. Це казка «Яйце-райце», і казка про Котигорошка, — героя, котрий уособлює в собі український дух.
Людмила Копиленко, фото автора
</body>