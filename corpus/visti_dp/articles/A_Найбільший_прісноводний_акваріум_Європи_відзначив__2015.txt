<id>A</id>
<author_surname></author_surname>
<author_name></author_name>
<title>Найбільший прісноводний акваріум Європи відзначив ювілей</title>
<publ_in>Вісті Придніпров'я</publ_in>
<url>http://vesti.dp.ua/%d0%bd%d0%b0%d0%b9%d0%b1%d1%96%d0%bb%d1%8c%d1%88%d0%b8%d0%b9-%d0%bf%d1%80%d1%96%d1%81%d0%bd%d0%be%d0%b2%d0%be%d0%b4%d0%bd%d0%b8%d0%b9-%d0%b0%d0%ba%d0%b2%d0%b0%d1%80%d1%96%d1%83%d0%bc-%d1%94%d0%b2/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>550</length>
<alt_orth>0</alt_orth>
<errors></errors>
<comments></comments>
<body>
 , У багатьох мешканців Дніпропетровська найяскравіші дитячі спогади пов’язані саме з «Акваріумом», що на Монастирському острові. Навчально-науковий комплекс Дніпропетровського національного університету ім. О. Гончара, без сумніву, одна з найоригінальніших візитівок міста. Тож не дивно: привітати його з Днем народження протягом вихідних прийшло стільки людей, що вмістити їх одночасно ювіляр не зміг би.
, До Дня народження «Акваріуму» співробітники і друзі навчально-наукового комплексу підготували безліч цікавих заходів: виставку райдужних рибок від лабораторії рибництва, виставку павуків-птахоїдів та інших екзотичних тварин від «Tarantulas Dnepr Club», розважальний захід «Пазл із наноакваріумів», конкурс дитячого малюнка «Підводний світ очима дитини», пізнавальні семінари з акваріумістики і тераріумістики. Останні зібрали 120 учасників з Дніпропетровська, Запоріжжя, Києва, Харкова, Дніпродзержинська, Кривого Рогу, Кременчуку, Донецької області.
, Вітаючи гостей, яких невпинно більшало, завідуюча лабораторії рибництва Лариса Єрух розповідала про історію «Акваріуму» та родзинки свята: «Останні надходження до нашої колекції – червоний неон та скляний сомик. Взагалі, колекція «Акваріуму» налічує близько 100 видів риб. Ми намагаємося зберегти те, що маємо, займаємося розведенням акваріумних риб, адже вони живуть певний строк. Дрібна рибка – 2 роки, крупніші екземпляри – близько 5. Райдужні рибки, що представлені на сьогоднішній виставці, добре приживаються в акваріумах з рослинами. Ростуть і забарвлюються досить повільно. Можуть змінювати колір протягом дня. Найяскравішими бувають самці. Коли вони хочуть сподобатися самочці, переливаються усіма барвами райдуги, за що й отримали таку назву».
, Ще однією родзинкою свята став захід «Пазл із наноакваріумів». «Суть заходу в тому, що з п’яти акваріумів, які треба оформити декоративними рослинами і камінням, необхідно скласти єдину композицію, – пояснює голова студії «Fish Home Servise» Іван Орел, – центральний акваріум буду наповнювати я, а чотири інші – відвідувачі, які візьмуть участь у конкурсі. Можливо, ми проведемо захід власними силами – продемонструємо, що можна зробити із представлених матеріалів».
«Мета конкурсу – показати, як з простих матеріалів, які є доступними для пересічного любителя акваріумістики, зробити щось, чим можна похизуватися перед гостями, – продовжує Іван, – глядачі повинні зрозуміти, що акваріум легко зробити красивим, цікавим, адже він має бути картинкою, якою милуються. Акваріум — конструктор, що потребує постійної уваги. До нього треба ставитися, як до живої істоти».
Виставка павуків-птахоїдів та інших екзотичних тварин від «Tarantulas Dnepr Club», яку привіз до «Акваріуму» голова клубу Максим Задорожній, за останні роки вже стала доброю традицією свят навчально-наукового комплексу. Цього разу вона налічувала близько 25-и видів, серед яких представники всіх континентів. Найдивніші «експонати» – рогаті павуки, мадагаскарські шиплячі таргани, кучерявий павук-птахоїд.
День народження «Акваріуму» привернув увагу великої кількості мешканців міста. Стільки посмішок, вигуків захоплення та подиву навчально-науковий комплекс не бачив і не чув, напевне, давно. «Я з радістю привожу до «Акваріуму» своїх вихованців, – розповіла вчитель хімії, керівник 6-го класу школи №1 Межівського району Дніпропетровської області Алла Денисенко, – сьогодні мені подобається тут найбільше. Багато нових риб, цікаво. Школярі залюбки слухають наймолодшого помічника в «Акваріумі» 13-річного Владислава Єруха, який прийшов допомогти мамі та проводить для них екскурсію. Їм цікаво спілкуватися зі своїм однолітком, є з кого брати приклад. Для дітей «Акваріум» – це позитивні емоції, малеча повинна бачити щось нове. Щиро вітаю співробітників «Акваріуму» і бажаю їм натхнення, навчально-науковому комплексу – розвитку»!
«Пам’ятаю, як завітала сюди вперше, – згадувала відвідувачка Наталя Блохіна, – тоді «Акваріум» щойно відкрився, я навчалася в школі, разом із класом приїхала на екскурсію. Враження були незабутні, особливо зацікавила риба арована. Вважаю, похід до «Акваріуму» має здійснити кожна дитина, спілкування з природою – це прекрасно».
 , Інформаційно-аналітичне агентство ДНУ ім. О.Гончара,  
</body>