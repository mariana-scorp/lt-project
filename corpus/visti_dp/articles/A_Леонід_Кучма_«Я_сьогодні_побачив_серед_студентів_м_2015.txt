<id>A</id>
<author_surname></author_surname>
<author_name></author_name>
<title>Леонід Кучма: «Я сьогодні побачив серед студентів майбутніх генеральних конструкторів, і, можливо, Янгеля»</title>
<publ_in>Вісті Придніпров'я</publ_in>
<url>http://vesti.dp.ua/%d0%bb%d0%b5%d0%be%d0%bd%d1%96%d0%b4-%d0%ba%d1%83%d1%87%d0%bc%d0%b0-%d1%8f-%d1%81%d1%8c%d0%be%d0%b3%d0%be%d0%b4%d0%bd%d1%96-%d0%bf%d0%be%d0%b1%d0%b0%d1%87%d0%b8%d0%b2-%d1%81%d0%b5%d1%80%d0%b5/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>490</length>
<alt_orth>0</alt_orth>
<errors></errors>
<comments></comments>
<body>
Дніпропетровський національний університет імені Олеся Гончара відвідав Президент України (1994-2005), випускник університету Леонід Кучма. На розширеному засіданні Вченої ради ДНУ він традиційно вручив іменні стипендії президентського фонду «Україна» кращим студентам фізико-технічного факультету.
П’ятикурсники Олександра Борщова, Ангеліна Гунько, Анастасія Касян, Олександр Непогодін, Сергій Ніколін, Юрій Сизоненко, третьокурсник Юрій Шашко беруть активну участь у науковій роботі, всеукраїнських та міжнародних конференціях, є найуспішнішими в навчанні.
Вітаючи гостя в Альма матер, перший проректор ДНУ Олександр Кочубей зазначив, що співпраця ДНУ ім.О. Гончара і корпорації «Noosphere Ventures» демонструє сучасний підхід у вищій школі України поєднання освіти, науки і бізнесу. «У рамках договору між університетом і компанією створені робочі групи, які очолюють провідні вчені університету та спеціалісти корпорації. Регулярно проводяться спільні наукові семінари, форуми і конференції. Відкриті і працюють лабораторії «Проблематики створення систем» і «Робототехніки і електроніки», – зазначив Олександр Олексійович. Леонід Данилович оглянув лабораторію Інжинірингової школи, відкриту в 9 корпусі університету за сприяння міжнародної корпорації «Noosphere Ventures». Інжинірингова школа, у якій здійснюється підготовка фахівців з програм «Проектний менеджмент», «Мікроконтроллерні пристрої», «Контроллери Arduino», діє в університеті вже майже два роки. За цей час слухачами школи стали 178 студентів. Вони вже реалізували 28 проектів, презентацію яких Леоніду Кучмі провів керівник представництва корпорації «Noosphere Ventures» в Україні Михайло Рябоконь.
Серед проектів – система контролю критичних для автівки ситуацій – BlackCat; 3D глобус, здатний поєднувати зображення, що швидко змінюються, в одне статичне; прилад керування кутом нахилу сонячної батареї – Сонячний трекер, GPS-модулі, які точно визначають місцезнаходження об’єктів. Особливу увагу привернув комплекс програмного забезпечення «Artos» для коригування вогню, доопрацьований студентами факультету прикладної математики ДНУ з врахуванням усіх побажань українських військових. Він допомагає значно скоротити час, необхідний для здійснення пострілу з гармати та збільшує його точність. Після випробовування на полігоні 93-ої механізованої бригади пристрій буде готовий до застосування. Як відзначає Михайло Рябоконь, представники компанії спілкуються з людьми, пов’язаними з інженерією та реалізовують найцікавіші інноваційні проекти, запропоновані ними: «Noosphere Engineering School – це спільний проект компанії Noosphere і провідних університетів України. Школа являє собою центр наукової та дослідницької діяльності, мета якого – поєднати теоретичний і практичний підхід у створенні й реалізації інноваційних ідей. Ми прагнемо показати молодим людям, до чого треба прагнути та розширити їхні «горизонти». Ми шукаємо тих, чиє покликання – сказати нове слово у проектуванні технологічних стартапів».
«Я побачив сьогодні принципово новий підхід до створення ракетно-космічної техніки, – відзначив Леонід Кучма. – Техніка і технології настільки пішли вперед, що всі блоки важать набагато менше. Якщо раніше необхідно було використовувати гіроскоп, який важить 100 кілограмів, то сьогодні можна будувати апарати взагалі без нього. Але сьогодні головне для України – якщо вона не хоче пасти задніх у світовому прогресі, то має приділяти увагу не тільки гуманітарній освіті, а й техніці й технологіям. Візьміть, наприклад, Південну Корею, яка лише таким чином посіла гідне місце у світі. Я думаю, що студенти, з якими я поспілкувався, ще скажуть своє слово. Я побачив серед них генеральних конструкторів, і, можливо, майбутнього Янгеля».
Леонід Кучма також взяв участь у ювілейних урочистостях з нагоди 55-річчя випуску ФТФ – 60.
</body>