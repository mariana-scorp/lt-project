<id>A</id>
<author_surname></author_surname>
<author_name></author_name>
<title>«Театральна сесія-2015» зібрала учасників з різних куточків України</title>
<publ_in>Вісті Придніпров'я</publ_in>
<url>http://vesti.dp.ua/%d1%82%d0%b5%d0%b0%d1%82%d1%80%d0%b0%d0%bb%d1%8c%d0%bd%d0%b0-%d1%81%d0%b5%d1%81%d1%96%d1%8f-2015-%d0%b7%d1%96%d0%b1%d1%80%d0%b0%d0%bb%d0%b0-%d1%83%d1%87%d0%b0%d1%81%d0%bd%d0%b8%d0%ba%d1%96/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>543</length>
<alt_orth>0</alt_orth>
<errors></errors>
<comments></comments>
<body>
XVI Фестиваль молодіжних театрів «Театральна сесія-2015» зібрав учасників з різних куточків України у Палаці студентів Дніпропетровського національного університету імені Олеся Гончара.
Це 6 колективів-дебютантів: «Раскольников» (Київ), Школа акторської майстерності «SPLASH» (Київ), «Варіант» (Харків), «Ковалі» (Харків), «DIY-театр» (Харків), «Народний музично-драматичний театр» (Ізмаїл) та 8 колективів, які вже відомі глядачам: «Чародій» (Дніпропетровськ), «La Vie» (Дніпропетровськ), «Маски» (Дніпропетровськ), «Крупний план» (Дніпропетровськ), «Чорний квадрат» (Київ), Театральна студія «Ну і дітки!» (Полтава), «Сучасник» (Черкаси), «Бам-Бук» (Краматорськ). Особливістю цьогорічного свята стала велика кількість нових колективів та оновлена символіка фестивалю: вже традиційний Арлекін тепер виглядає дещо інакше.
, «Театральна сесія» – це притушене світло в Палаці студентів ДНУ, зала, яку наповнюють справжні любителі театрального мистецтва, молоді цікаві колективи, що дивують і захоплюють, даруючи нові враження.
«З кожним роком на фестиваль привозять більш дорослий, оригінальний і цікавий матеріал, – розповів головний режисер Палацу студентів ДНУ ім. Олеся Гончара, керівник театру «Маски» Ігор Трахт. – Про інтерес до нашого свята свідчить те, що ми отримали величезну кількість заявок і затвердили повний склад учасників фестивалю за два тижні до кінця терміну реєстрації усіх бажаючих. Молоді дуже подобається Палац студентів ДНУ, актори залюбки приїжджають ще раз і ще раз. Щодо театру «Маски», то ми покажемо виставу за п’єсою Хрісто Бойчева «Строй», яка отримала Гран-прі «Театрального форуму» в Києві.
, Перед початком свята режисери дають акторам останні настанови, у Палаці панує радісний святковий настрій.
«Наш театр існує вже 54-й сезон, – розповіла режисер «Народно-музичного театру» Ізмаїла Ольга Герасимова. – Він – один із найстаріших аматорських театрів України. Ми представимо на суд глядача спектакль «Мішень» за мотивами повісті Чехова «Дуель». Граємо його 16-й раз, все одно хвилюємось. Це один з найулюбленіших наших спектаклів. Грати Чехова – величезна відповідальність, актори це чудово усвідомлюють. Ми наблизили матеріал до сучасного прочитання».
Актор «Народно-музичного театру» Володимир Бойчук відзначений нагородою «Найкраща чоловіча роль» на фестивалі «Театральна весна». Доктор Самойленко – образ, який йому близький. «Він добряк і прагне миру, – розповів Володимир Бойчук. – Мені симпатична ця роль, але я спочатку себе в ній не бачив. Сподіваюся, мені вдалося передати настрій, дуже хочеться вірити, що я впорався зі своїм завданням».
Олеся Савченко і Олег Бабич з київського театру «Раскольников» на «Театральній сесії» вперше. «Наш театр молодий, йому скоро виповниться рік, – розповідає Олеся. – Маємо досить оригінальне гасло «Ми не в концепції». Наша конкурсна робота – вистава «Перший ліпший» за однойменним оповіданням Купріна». «Ми взялися за цей матеріал тому, що він нам сподобався, – розповів Олег Бабич. – Поставила виставу Олеся, я втілюю образ першого ліпшого. Це інтелігентний закоханий дивак».
«Я граю в найстарішому народному театрі Дніпропетровська, – розповіла акторка «Чародіїв» Марина Прокопець. – Ми будемо дивувати глядачів комедією за новелами Боккаччо «Декамерон». Моя роль – це хитра і допитлива служниця. Як комедійній актрисі, мені вона дуже подобається».
З відкриттям фестивалю усіх присутніх привітав проректор з науково-педагогічної роботи у сфері гуманітарної освіти та виховання молоді ДНУ Валентин Іваненко. «Театральна сесія допомагає відкрити нові імена, вистави, молоді таланти, – сказав він. – Кілька років тому фестиваль виходив за межі України і приймав гостей з інших країн. «Театральна сесія» – завжди цікаве і незабутнє свято. Такі резонансні проекти роблять ентузіасти, подвижники, митці».
Першою виставою, яку побачили глядачі «Театральної сесії», стала п’єса за мотивами роману Рея Бредбері «451 градус за Фаренгейтом», яку подарували усім присутнім актори харківського театру «Варіант».
 , За матеріалами інформаційно-аналітичного агентства ДНУ ім. О.Гончара,  
</body>