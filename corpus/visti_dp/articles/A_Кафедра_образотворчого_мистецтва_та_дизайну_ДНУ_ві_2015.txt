<id>A</id>
<author_surname></author_surname>
<author_name></author_name>
<title>Кафедра образотворчого мистецтва та дизайну ДНУ відсвяткувала ювілей</title>
<publ_in>Вісті Придніпров'я</publ_in>
<url>http://vesti.dp.ua/%d0%ba%d0%b0%d1%84%d0%b5%d0%b4%d1%80%d0%b0-%d0%be%d0%b1%d1%80%d0%b0%d0%b7%d0%be%d1%82%d0%b2%d0%be%d1%80%d1%87%d0%be%d0%b3%d0%be-%d0%bc%d0%b8%d1%81%d1%82%d0%b5%d1%86%d1%82%d0%b2%d0%b0-%d1%82%d0%b0/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>507</length>
<alt_orth>0</alt_orth>
<errors></errors>
<comments></comments>
<body>
Днями кафедра образотворчого мистецтва та дизайну факультету української й іноземної філології та мистецтвознавства Дніпропетровського національного університету імені Олеся Гончара відзначила 20-річний ювілей масштабною виставкою.
, Експозицію було відкрито у Палаці студентів ДНУ. Вона вражала розмаїттям мистецьких напрямів і технік. Академічні роботи, розробки у сфері упаковки, плакати, ф’юзинг, батік, шовкотрафаретні експонати, петриківський розпис, картини, писані акрилом і, звичайно, олією – все це відрізнялося високим професійним рівнем. Кафедра представила найяскравіші роботи своїх вихованців. «Родзинкою» свята стала міні-вистава за участю студентів кафедри – Едгар Дега у червоному береті малював з натури свою відому картину – блакитних танцівниць. Натурниці у балетних пачках позували, сяючи посмішками.
, А відкривав ювілейний захід проректор з науково-педагогічної роботи у сфері гуманітарної освіти та виховання молоді ДНУ Валентин Іваненко. Згадуючи історію заснування кафедри образотворчого мистецтва і дизайну, він зазначив: «Відкривши таку спеціальність, ми як класичний університет, здобули особливість, що вирізняє нас з-поміж інших вищих навчальних закладів. Разом із легендарним фізико-технічним факультетом, факультет української й іноземної філології та мистецтвознавства став тим, чим ми сьогодні можемо пишатися. Факультет органічно з’єднав філологічну освіту з освітою мистецькою».
«Перше десятиріччя було видатною віхою у житті нашої кафедри. То був час становлення, формування кадрів й поповнення резервів, – розповів завідувач кафедри образотворчого мистецтва та дизайну ДНУ Віктор Корсунський. – Наступні десять років – це вже міжнародна діяльність і співпраця з західними ВНЗ. Зокрема, 2005 рік став початком нашого виходу на міжнародну арену, початком сучасного етапу. А сьогодні ми маємо спільні проекти з університетами Катовіце, Кракова та Любліна».
, Упродовж заходу були урочисто відзначені переможці різноманітних конкурсів: всеукраїнських і міжнародних олімпіад, пленерів та вернісажів.
Кафедрі образотворчого мистецтва та дизайну Дніпропетровського національного університету, дійсно, є чим похвалитися. Її студенти є переможцями Всеукраїнського та Міжнародного конкурсів упаковки 2000-х років. Полотна вихованців незмінно входять до п’ятірки кращих робіт на Всеукраїнських олімпіадах з образотворчого мистецтва. Кафедра також пишається Гран-прі, отриманим за створений для зарубіжного фестивалю проект «Сценографія» та Гран-прі, яким відзначено студентський проект оформлення музичного фестивалю на польському конкурсі. Загалом, в активі студентів кафедри – більше 45 сертифікатів за участь у міжнародних фестивалях та понад 20 дипломів за призові місця. Викладачі постійно беруть участь у польських виставках. До речі, двоє з них потрапили до числа найкращих художників-графіків світу. А найближчим часом у Кракові відкриється Міжнародний вернісаж, де також будуть представлені роботи двох викладачів кафедри: Ганни Єгорової та Віктора Корсунського.
«Я викладаю дисципліну проектного характеру на 3-5 курсах, – розповів старший викладач кафедри образотворчого мистецтва Микола Храмцов. – Мене надихає те, що, беручи участь у всеукраїнських та міжнародних виставках, наші студенти демонструють професійний рівень. Я пишаюся їхньою активністю  та заохочую не тільки гарно вчитися, але й ставати учасниками конкурсів».
«Досягнень у нас чимало, – поділилася доцент кафедри образотворчого мистецтва і дизайну, заслужений художник України, викладач живопису і малюнку Ганна Єгорова. – Багато наших випускників вже стали відомими художниками, дизайнерами. Зараз наша кафедра визначає обличчя молодого образотворчого мистецтва Дніпропетровська. А 20 років – це прекрасний вік. Це прагнення сягнути зірок, це час надій і почуття, що ми все зможемо. Тож я бажаю своїй кафедрі, щоб її викладачі і студенти щомиті відчували душевний підйом і творче горіння, без якого неможливо досягти успіху».
www.dnu.dp.ua
</body>