<id>A</id>
<author_surname></author_surname>
<author_name></author_name>
<title>Рада ухвалила зміни до Податкового кодексу</title>
<publ_in>Вісті Придніпров'я</publ_in>
<url>http://vesti.dp.ua/%d1%80%d0%b0%d0%b4%d0%b0-%d1%83%d1%85%d0%b2%d0%b0%d0%bb%d0%b8%d0%bb%d0%b0-%d0%b7%d0%bc%d1%96%d0%bd%d0%b8-%d0%b4%d0%be-%d0%bf%d0%be%d0%b4%d0%b0%d1%82%d0%ba%d0%be%d0%b2%d0%be%d0%b3%d0%be-%d0%ba%d0%be/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>378</length>
<alt_orth>0</alt_orth>
<errors></errors>
<comments></comments>
<body>
Верховна Рада ухвалила зміни до Податкового кодексу України. За законопроект №3688  «Про внесення змін до Податкового кодексу України та деяких законодавчих актів України щодо забезпечення збалансованості бюджетних надходжень в 2016 році» проголосували 251 народний депутат. Повідомляє «Українська правда».
Спочатку спікер парламенту Володимир Гройсман поставив законопроект на сигнальне голосування, але його підтримали тільки 179 народних депутатів, після чого Гройсман оголосив перерву до 12.30.
Близько 13.50 відбулося друге сигнальне голосування за зміни до Податкового кодексу. Цього разу «За» проголосувало лише 167 парламентарів і законопроект знову не був поставлений на голосування.
Після цього спікер вже вдруге оголосив перерву — до 14.30.
Представляючи законопроект, голова комітету з питань податкової та митної політики Ніна Южаніна повідомила, що до проекту закону, який був озвучений у Верховній Раді 22 грудня, були внесені додаткові зміни.
Зокрема, пропонується збільшити ставки акцизного податку на спирт, спиртові дистиляти та спиртні напої по відношенню до чинних на сьогодні на 50%, на пиво на 100%, на вина, крім вин натуральних виноградових на 100%.
«Специфічні ставки акцизного податку на тютюнові вироби, тютюн та промислові замінники тютюну, а також мінімальне акцизне податкове навантаження і сплату акцизного податку з тютюнових виробів пропонується збільшити на 40%. Адвалорну ставку залишити без змін», — заявила Южаніна.
«Розділ 2 прикінцеві положення законопроекту пропонується доповнити новим пунктом, яким передбачити, що Кабінет міністрів встановлює мінімальні оптово-відпускні та роздрібні ціни на тютюнові вироби, тютюн, та промислові вироби тютюну», — повідомила вона.
Щодо рентної плати за користування радіочастотним ресурсом України діючі ставки рентної плати пропонується збільшити на 13,35% замість 26,7% індексації.
За словами Южаніної, також зазнала змін схема пільгового оподаткування сільгосппідприємств, зокрема спеціального режиму ПДВ.
Як відомо, відповідно до чинної системи спецрежиму, нарахована сума ПДВ не підлягає сплаті до бюджету та повністю залишається в розпорядженні підприємства.
У версії законопроекту змін до Податкового кодексу, який був опублікований на сайті Верховної ради, пропонується спецрежим скасувати, але дати перехідний період до 2017 року, за умовами якого підприємства мали б сплачувати  75% ПДВ в бюджет, і 25% — на спецрахунок для власного використання.
Тепер ж пропонується в перехідному періоді застосувати іншу пропорцію. Для рослинництва: 15% від ПДВ залишити виробнику на спецрахунку, 85% — в бюджет. Для свинарства та птаховиробництва — 50 на 50. Для скотарства 80% ПДВ залишається підприємству, 20% в бюджет.
Разом з тим, змінами до Податкового кодексу пропонується повернути право на відшкодування ПДВ для усіх експортерів зернових та технічних культур.
</body>