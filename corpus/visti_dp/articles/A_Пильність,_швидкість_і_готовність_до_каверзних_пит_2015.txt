<id>A</id>
<author_surname></author_surname>
<author_name></author_name>
<title>Пильність, швидкість і готовність до каверзних питань — яким має бути дніпропетровський поліцейський</title>
<publ_in>Вісті Придніпров'я</publ_in>
<url>http://vesti.dp.ua/%d0%bf%d0%b8%d0%bb%d1%8c%d0%bd%d1%96%d1%81%d1%82%d1%8c-%d1%88%d0%b2%d0%b8%d0%b4%d0%ba%d1%96%d1%81%d1%82%d1%8c-%d1%96-%d0%b3%d0%be%d1%82%d0%be%d0%b2%d0%bd%d1%96%d1%81%d1%82%d1%8c-%d0%b4%d0%be-%d0%ba/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>394</length>
<alt_orth>0</alt_orth>
<errors></errors>
<comments></comments>
<body>
Вже зовсім скоро 1100 поліцейських вийдуть у свій перший патруль. Кандидати пройшли фінальну співбесіду, щоб приступити до двомісячних тренувань. Рома — один з таких хлопців. Він вже чекає результатів співбесіди. Про те, як відбирали кращих з кращих — ми у нього і дізналися.
Ромі — 23. Велетень з добрим поглядом і лагідною вдачею. Коли дивишся на нього, з’являється впевненість — якщо таких наберуть у «копи», у місті стане спокійніше. Зараз він чекає результатів співбесіди. Від них залежить — почне навчання чи ні. «Подав заявку в липні, в серпні прийшло запрошення на тестування загальних знань. 60 питань з математики, логіки, асоціації», — каже Рома.
Кілька днів потому запросили на медкомісію. Звідти у нашого кандидата перші гарні спогади: «Я думав, буде як завжди — довга черга і злі лікарі, — зізнався він. — А зіткнувся з люб’язними медиками і пройшов комісію за годину. Фахівці, як регулювальники на дорогах, розподіляли нас по кабінетах».
Фізпідготовку перевіряли на плацу університету МВС. Для хлопців — біг 100 метрів, 1000 метрів і підтягування. «Нам не давали нормативів. Але я читав в Інтернеті, що на «п’ятірку» потрібно було 12 разів підтягнутися, 100 метрів пробігти за 13,6 секунди, а кілометр — за 3,30 хвилини. Нормативи не найскладніші. Я стометрівку здав за 13,3, кілометр гірше — 3,46, а ось підтягнувся 18 разів», — розповів Рома.
Найнезвичайнішим, за його словами, було психологічне тестування. 566 питань на найдивніші теми: «Питання про ставлення до батька та служби в армії — це добре, — зазначив Рома. — Але були й такі: «Чи влаштовує вас статеве життя?». Або: «Хотіли б ви носити дорожчий одяг?». Я чесно відповів — «так» в обох випадках. Взагалі, сенс цього тесту в тому, щоб відповідати на питання не замислюючись, тому було не до хвилювань. Нам на нього дали півтори години. Але за годину всі впоралися».
Потім — співбесіда. Серед дніпропетровців ходять чутки, що фахівці проводять з кандидатами стресову бесіду, з криками і спробами відбити бажання до служби. Однак, як кажуть самі новобранці, нічого подібного на співбесіді не відбувається: «Питання ставили кілька людей. В основному, про мене. Питали що б могло змусити мене піти з поліції. Відповів — не знаю, адже я там ще не працював! «А якби мама заборонила?» — Ну, у мами своє життя, у мене своє», — каже Рома. А потім згадує: «Серед них була одна дівчина, яка, мені здалося, намагалася провокувати. На запитання «навіщо йду в поліцію» відповів: «Щоб допомогти суспільству дотримуватися законів». Вона сказала: «така відповідь не влаштовує, придумайте щось більш оригінальне». Я додав, — переслідую й особисті цілі, сподіваюся на підвищення».
</body>