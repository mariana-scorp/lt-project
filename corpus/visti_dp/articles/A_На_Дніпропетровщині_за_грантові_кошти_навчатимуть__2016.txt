<id>A</id>
<author_surname></author_surname>
<author_name></author_name>
<title>На Дніпропетровщині за грантові кошти навчатимуть сім’ї переселенців розвивати власну справу</title>
<publ_in>Вісті Придніпров'я</publ_in>
<url>http://vesti.dp.ua/%d0%bd%d0%b0-%d0%b4%d0%bd%d1%96%d0%bf%d1%80%d0%be%d0%bf%d0%b5%d1%82%d1%80%d0%be%d0%b2%d1%89%d0%b8%d0%bd%d1%96-%d0%b7%d0%b0-%d0%b3%d1%80%d0%b0%d0%bd%d1%82%d0%be%d0%b2%d1%96-%d0%ba%d0%be%d1%88%d1%82/</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>471</length>
<alt_orth>0</alt_orth>
<errors></errors>
<comments></comments>
<body>
 , Дніпропетровська область планує залучити міжнародну фінансову та експертну допомогу Європейського Союзу та інших міжнародних фінансових інституцій для реалізації спільних польсько-українських проектів щодо допомоги внутрішньо переміщеним особам/переселенцям  та демобілізованим, забезпечення тендерної рівності, утворення нових робочих місць, розвитку прямих бізнес-контактів між підприємцями України та Республіки Польща.
Відповідний меморандум про співпрацю 21 січня підписали Дніпропетровська обласна рада, Дніпропетровський університет імені Альфреда Нобеля, Дніпропетровський Регіональний благодійний фонд «Українсько-Польський Центр сприяння розвитку менеджменту, підприємництва та інвестицій», Фонд Краківського Економічного Університету та Польсько-Українська фундація Європейської інтеграції (м. Варшава, Польща).
Перший пілотний проект «Міст підприємництва» стосуватиметься допомоги родинам переселенців у створенні власного бізнесу. Орієнтовно його учасниками стануть 15 сімейних пар із Донецької та Луганської областей. За рахунок грантових коштів передбачається їх навчання/перепідготовка і надання стартових можливостей (компетентності, навички, технології, інформаційне і правове забезпечення) для початку власного сімейного бізнесу. Навчання проходитиме на базі Дніпропетровського університету ім. А. Нобеля.
«Цей проект охоплює відразу два напрямки — допомога сім’ям переселенців і розвиток малого та середнього бізнесу в Дніпропетровській області. Спільно ми пропонуємо ефективну систему, яка допоможе вирішити питання з працевлаштуванням людей, дасть перший імпульс для їх розвитку. Польща є нашим важливим і ефективним партнером на шляху європейської інтеграції. Впевнений, що проект принесе вагомі результати», — зазначив голова обласної ради Гліб Пригунов.
Перший заступник голови облради Святослав Олійник зазначив, що успіх проекту залежить від консолідації і згуртованості двох гілок влади та навчальних закладів. Грантові кошти можна буде вкласти у оновлення навчальної бази, обладнання та підвищення кваліфікації викладачів. Це, у свою чергу, допоможе родинам із зони АТО, демобілізованим та людям, що знаходяться у центрах зайнятості отримати дійсно необхідну освіту та стати спеціалістами, яких потребують наші підприємства.
За словами президента Дніпропетровського університету імені А. Нобеля Бориса Холода, вже у вересні 2016 року в Дніпропетровському університеті імені Альфреда Нобеля буде відкрито нову спеціальність, орієнтовану на підготовку фахівців з управління європейськими проектами. Також активній реалізації таких проектів сприятиме створений в університеті науково-дослідний центр трансформації суспільства та моніторингу поширення європейських цінностей.
Радник голови облдержадміністрації Віталій Литвин підтвердив єдність позиції обласної ради та облдержадміністрації: від запропонованої взаємодії та подальшої реалізації спільних проектів суспільство стане міцнішим, адже це дасть змогу інтегрувати у нашу громаду переміщених та демобілізованих осіб.
Також у рамках співпраці між дніпропетровською та польською стороною планується реалізація численних грантових проектів, і польські експерти висловили готовність організувати підготовку й подання конкурсних заявок і проектної документації до відповідних європейських та світових інституцій, брати активну участь у реалізації проектів та звітності щодо них. За словами експерта з європейських проектів Фонду Краківського Університету Економіки Станіслава Алвасяка, одразу після етапу ідентифікації пріоритетних потреб української сторони та аналізу можливостей грантової допомоги з боку найпотужніших світових та європейських фундацій є змога швидко перейти до реалізації одразу не менш як 10 проектів, спрямованих на допомогу різним верствам населення регіону. Вони стосуватимуться захисту прав людини, допомоги вимушеним переселенцям, зменшення безробіття, впровадження сучасних освітніх технологій, інноваційних інформаційних технологій та європейських стандартів у роботу місцевого самоврядування, розвиток соціальних програм тощо.
</body>