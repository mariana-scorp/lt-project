<id>A</id>
<author_surname></author_surname>
<author_name></author_name>
<title>10 млн. грн. додатково отримає цьогоріч кожна об’єднана громада</title>
<publ_in>Вісті Придніпров'я</publ_in>
<url>http://vesti.dp.ua/10-%d0%bc%d0%bb%d0%bd-%d0%b3%d1%80%d0%bd-%d0%b4%d0%be%d0%b4%d0%b0%d1%82%d0%ba%d0%be%d0%b2%d0%be-%d0%be%d1%82%d1%80%d0%b8%d0%bc%d0%b0%d1%94-%d1%86%d1%8c%d0%be%d0%b3%d0%be%d1%80%d1%96%d1%87-%d0%ba/</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>439</length>
<alt_orth>0</alt_orth>
<errors></errors>
<comments></comments>
<body>
Збільшення бюджету як мінімум вдвічі, пряме фінансування з держбюджету, розширення повноважень та багато іншого – такі переваги отримали новостворені об’єднані громади Дніпропетровщини. Обласна влада підтримує їх реальними проектами: будівництво дитсадка, проведення водопостачання, модернізація котелень. Мінрегіон цьогоріч виділяє додатково кожному сільському чи міському об’єднанню 10 млн. грн.
повідомив перший заступник очільника регіону Олег Кужман.
Кожна громада отримує підтримку у найнеобхідніших проектах. Наприклад, в Солонянській громаді минулоріч відкрито додаткові групи у Василівському дитсадку, у Жовтневій – збудовано водовід.
«Дитячі садки, дороги, водоводи, модернізовані котельні – обласна влада допомагає громадам зробити життя як у місті, так і в селі однаково комфортним. З обласного бюджету виділяються кошти на реалізацію найважливіших проектів розвитку цих територій. Однак ми формували об’єднані громади так, щоб кожна з них була фінансово спроможною та самодостатньою. Їх бюджети після об’єднання зросли більше ніж вдвічі, вони отримали пряме фінансування з Києва. Тож кожен очільник новостворених територій повинен самостійно дбати про достаток та наповнення бюджету своїх міст та сіл, вчитися грамотно вибудовувати кошторис та залучати інвесторів», — зазначив Олег Кужман.
Він додав, що для кожної територіальної громади минулоріч пройшли спеціальні тренінги з підготовки інвестпроектів. За результатами цього навчання було створено 61 проект розвитку територій. Більшість з них подано на конкурс до державного фонду регіонального розвитку, інші передано вітчизняним та іноземним інвесторам. 
Наприклад, Жовтнева громада вже розробила близько 10 проектів розвитку, деякі з яких вже отримали фінансування. Один з них – водопостачання. Минулоріч обласна влада підвела до сіл громади водовід, розвідні мережі селяни повинні були зробити за власний кошт. Однак вони подали заявку на участь в українсько-швейцарському проекті та отримали фінансування. 
Цьогоріч громада подала ще 5 проектів на конкурс до державного фонду регіонального розвитку. Це освітлення вулиць, створення центру надання адмінпослуг, уведення нових автобусних маршрутів та багато іншого. Найцікавіший з проектів має назву «трансформер». Громада пропонує реконструювати приміщення школи та поєднати у ньому школу, дитсадок та сільський клуб, якого давно не було в селі. За проектом у спортзалі встановлять розбірну сцену. Влітку її переноситимуть на вулицю. Вона стане актовою залою для школярів, для селян – сільським будинком культури та кінотеатром. 
«Коштів у громади достатньо, а перспектив ще більше. Бюджет 3 сільських рад, що увійшли в нашу громаду, сягав 2,3 млн. грн. Сьогодні ми маємо 10,3 млн. грн.
крім цього маємо отримати додаткові 10 млн. грн. від Мінрегіону. Цьогоріч ми заклали 1 млн. грн. на розвиток громади, ще рік тому про таке ми й мріяти не могли. Наразі дуже багато інвесторів, які готові надати нам кошти. Ми просто повинні написати проекти та подати їх», — зазначив голова Жовтневої громади Артур Шевцов.
На Дніпропетровщині створено 16 об’єднаних громад. Цьогоріч мешканці Межівського району та Вільногірська хочуть утворити ще 2 об’єднані громади. На Дніпропетровщині заплановано створити 92 об’єднані громади. 
</body>