<id>A</id>
<author_surname></author_surname>
<author_name></author_name>
<title>У ДНУ проходить міжнародна виставка політичної карикатури</title>
<publ_in>Вісті Придніпров'я</publ_in>
<url>http://vesti.dp.ua/%d1%83-%d0%b4%d0%bd%d1%83-%d0%bf%d1%80%d0%be%d1%85%d0%be%d0%b4%d0%b8%d1%82%d1%8c-%d0%bc%d1%96%d0%b6%d0%bd%d0%b0%d1%80%d0%be%d0%b4%d0%bd%d0%b0-%d0%b2%d0%b8%d1%81%d1%82%d0%b0%d0%b2%d0%ba%d0%b0-%d0%bf/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>545</length>
<alt_orth>0</alt_orth>
<errors></errors>
<comments></comments>
<body>
У науковій бібліотеці Дніпропетровського національного університету імені Олеся Гончара проходить міжнародна виставка політичної карикатури.
У просторих холах трьох поверхів Наукової бібліотеки ДНУ розміщені роботи відомих карикатуристів, переглянути які можуть усі відвідувачі бібліотеки. Серед робіт представлені і твори українського художника Олега Смаля «Тріумф», «Марс», «Страуси». Також можна побачити твори польського карикатуриста Анджея Млечка, американця Деріла Кейгла, угорця Чаби Варги, чеха Павла Рейзенауера, грузина Гіоргі Гамезардашвілі, словака Мартіна Шутовця.
Роботи оригінально зображують як конкретних ключових гравців світової політики, так і загальні вади сучасного політикуму. Наприклад, карикатура «Кандидат у президенти» Чаби Варги ілюструє відбір кандидатів на найвищу державну посаду. Комісія оголошує рішення одному з кандидатів: «Ви можете написати своє ім’я? Тоді ми можемо висунути вас кандидатом у президенти». У ролі синоптика на однойменній карикатурі Павла Рейзенауера – канцлер Німеччини Ангела Меркель. Найуживаніший і найактуальніший образ серед майстрів карикатури – російський президент Володимир Путін. «Пантоміма» Деріла Кейгла зображує Путіна, який у ролі міма жалібно стоїть на колінах, а американський президент Барак Обама, намагаючись розгадати гру жестів свого колеги, промовляє: «Здається, Путін хоче сказати, що нам доведеться грати за його правилами».
, Співробітники Наукової бібліотеки відзначають професійність і технічність виставки політичної карикатури. «Вражає, що є люди, наскільки небайдужі до політичного життя і, зокрема, до українського та його проблем. Ці митці з різних країн теж хочуть миру. Їхня творча позиція заслуговує на повагу. Адже вони ненав’язливо заохочують інших замислитися над серйозними суспільними питаннями, зважаючи на сучасну аполітичність багатьох громадян», – вважає співробітник Наукової бібліотеки ДНУ Лідія Демчик. «Найбільше привернула увагу та зворушила карикатура «Голуб-бомбардувальник» Деріла Кейгла, – поділилася враженнями завідувач читальної зали соціально-гуманітарних наук Анна Абрамова. – Вражає авторське проникнення в суть явища та його образне відтворення: пропагуючи ідеї миру, відомий політик несе світу багато страждань».
, Проект реалізується Інститутом світової політики (Україна) та громадською організацією Euforion (Словаччина) за підтримки Міжнародного Вишеградського фонду. Організатори вважають головною ідеєю виставки – представити політичну карикатуру як критичний та незалежний жанр, а також продемонструвати твори видатних карикатуристів з Чехії, Грузії, Словаччини, Польщі, Угорщини, України та США. Виставка є незалежною ініціативою громадської організації Euforion з Братислави. Добірка творів для виставки 2014/2015 була створена на основі портфоліо карикатуристів – учасників проекту. А вибір карикатур для виставки відображає поточний погляд на політичні та суспільні проблеми. Проект продовжує традиції щорічних виставок політичної карикатури, історія якої сягає 2010 року. З того часу було організовано виставки просто неба у 24 містах країн Вишеградської четвірки (Чехія, Угорщина, Польща та Словаччина) та Грузії.
Автори робіт переконані, що обрані ними політичні лідери є відповідальними за свої дії, і тому можуть ставати об’єктами критики збоку ЗМІ та журналістів. «Зрештою, їх обрали для служіння, а не для правління. Ми не прагнули спровокувати, зачепити та образити, навіть не зважаючи на те, що політична карикатура здатна викликати сильні емоції. Ця виставка є зразком свободи думки та слова», – зазначається в інформаційному повідомленні організаторів виставки.
«Такі мистецькі заходи стали традицією в нашій бібліотеці. Варто згадати виставку скульптор Олексія Леонова, коли протягом трьох місяців приходили відвідувачі з усього міста, були зустрічі з самим автором. – прокоментувала виставку директор Наукової бібліотеки ДНУ, заслужений працівник культури України Світлана Кубишкіна. – Сьогодні експонуються 32 картини, які знайомлять з творчістю митців з різних країн. Вони будуть цікаві нашим студентам-політологам та дизайнерам, і загалом усім відвідувачам, бо вони актуальні й відповідають стану сучасного політичного світу. Бібліотека запрошує ознайомитися з цією унікальною виставкою».
Інформаційно-аналітичне агентство ДНУ ім. О.Гончара
</body>