<id></id>
<author_surname>Власюк</author_surname>
<author_name>Олександр</author_name>
<title>Казки лірника Сашка</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Видавництво Олега Петренка-Заневського "Сіма видає"</publisher>
<year>2011</year>
<pages>19-22</pages>
<length>931</length>
<alt_orth>1</alt_orth>
<errors></errors>
<comments>альтернативний правопис: хвартушок</comments>
<body>
А що ще робити чесним людям довгими зимовими вечорами, коли в господарстві все давно пороблено, сіяти-орати вже не треба, воли собі сіном ремиґають, а височенні вози-мажі гарно змащені дьогтем і поставлені у клуні дожидатися тепла і нової дороги? Це жіноцтву роботи і взимку вистачає: напрясти, корову подоїти, в ополонці шмаття випрати, борщ з квасолею та затертим салом зварити, та щоб укипів добре, та сметани туди, та ще й скоринку житнього хліба часником натерти… От де розкіш, от де смакота! Їв якось я панську страву – ні тобі квасолі, ні тобі бурячків, та й м’яса катма – сама вода та капуста кисла, щі називається. Тим-то ті пани такі худі та нещасні, та ще й хусточкою носи витирають – геть у всіх нежить, бо часнику не їдять!
Так от, поки жінки там пораються, то чоловіки у корчмі думають, як далі жити. А корчма у нас у селі вдатна, дарма що стріха протікає – то ж тільки в дощ. На стінах намальовані картинки про козака Мамая та про лебедів, та ще про дівчину з відром коло криниці, а далі то я вже й не згадаю. Такої корчми не те що в Сорокотягах чи Охматові, ба навіть у Києві немає. За Петербург не скажу – мабуть, для цариці таку й збудували, та все одно такого корчмаря, як наш жид Лейба, і в цариці немає.
А Лейба у нас – ото вже хитрий як лис, ото вже спритний, ото вже вдатний до комерції. Сам худенький і гнучкий, хвартушок у нього був синій, штанці чорні, ярмулка біленька, а борода і пейси довгі, чорні та кучеряві. Сім’я у Лейби велика – дружина Сара та шестеро кучерявих хлопчиків, любить їх дуже. Живе Лейба щасливо і в достатку. Село було велике, багате, чумацьке, грошенята водяться, та ще й Ромоданівський шлях поруч – от і корчма завжди повнісінька. А що чумаки все роблять справно і звикли діло до кінця доводити, то й гуляють у корчмі до кінця – аж поки всі гроші пропивають, ще й кожухи та чоботи жидові залишають. Це ж про таких співають: "Несу таляра золотого викупить коня вороного".
Та на Лейбу ніхто зла не тримав, бо годує він смачно, а горілка його добра та міцна. І коли, бувало, жінка плачучи тягла свого чоловіка з корчми додому і все допитувалась:
- І чого ж ти, гироде, ту горілку п’єш?!
То чумак відповідав:
- П’ю – бо рідка. Була б тверда – то я б її гриз!
І так Лейба усе багатів і грошики складав, аж тут цариця видала указ про монопольку – щоб ніхто своєю горілкою не торгував, а тільки царською монополькою. Тут у Лейби комерція не пішла, бо з’їдять хлопці на копійку, а вип’ють на карбованець. А карбованець уже не Лейбі, а цариці йде. Ото вже цариця з нашої корчми і забагатіла, – був я у Петербурзі, то бачив, які вона палаци за нашу горілку набудувала.
Поторгував так Лейба, поторгував і бачить, що діла не буде, нема гешефту: треба нищечком торгувати своєю горілочкою. Але, як на те, унадився засідатель до корчми із перевірками. День через день у наше село їде, та зразу ж до корчми горілку нюхати – чи Лейба монополькою торгує, чи свою виставляє.
Як спіймає Лейбу, то штраф накладає, та ще й наїсться від пуза і з собою прихопить. Ото Лейба тільки почує дзвіночок на дузі засідательської брички – зараз кидається свою горілку ховати, та ще й Сару гукне, бо як не встигне – біда. А у засідателя ніс довгий, – все одно знаходить.
Зовсім не стало Лейбі життя за тим гемонським засідателем. Але ж казав я, що й у цариці такого корчмаря, як наш жид Лейба, немає – таки вигадав він штуку, щоб грошенят заробляти і засідателю не платити. Придумав він таке: хто вип’є око горілки (це велика гранчаста пляшка, трошки менша за літр), з’їсть цілу хлібину, а потім закусить нечищеним оселедцем, та ще й на додачу зжує добрий жмут сіна, той за все це нічого не платить. Але все те – і горілку, і хліб, і оселедець, і сіно – треба з’їсти без помочі рук! А хто щось не доїсть, чи не доп’є, чи рукою притримає, той платить Лейбі втричі більше.
І почалися в нашій корчмі змагання!
Що вже дядьки пробували на дурничку в жида виграти! Але зась! Хто горілку вип’є, та не подужає хлібину з’їсти, хто хліб з’їсть, а решту покине, хто рукою мацне притримати – усі Лейбі гроші віддавали.
Уже і з сусідніх сіл чоловіки про те довідалися – приходили свого пияцького щастя спробувати, та всі корчмареві хитрому втричі платили. Хто тільки не пробував – усі програвали. Сидять чумаки та й журяться: невже серед нас немає молодця, щоб у жида виграв? А той тільки сміється та карбованці рахує.
Аж якось Іван Гиба – чоловік великий і дужий, що Лейбі програв кожуха і новісіньку сорочку, – згадав, що на хуторі за Дерижполем живе такий собі Пудик. Як там його насправді звали, ніхто і не пам’ятав. А Пудиком назвали, бо, кажуть, міг він за одним разом пуд з’їсти. До корчми не ходив, бо жінка не пускала – колись він п’яний з корчми вертав, та заснув на межі, а ноги вклав на межовий камінь. Якраз ішов циган із Сорокотяг у Конелу, бачить – добрі чоботи, та давай стягати.
А Пудик ще й приказує:
- Добре, жінко, давай роззувай чоловіка, бо щось я втомився, у корчмі п’ючи.
Так відтоді Пудик до корчми не показувався.
Розказав Гиба про Пудика, і вирішили чумаки по нього сходити і в корчму привести, бо більш нема кому в корчмаря виграти. Пішли Іван Гиба, Семен Сорока й дядько Тимухтей, взяли Пудика за чемери – і як був він у сорочці і штанях, так до корчми і притягли городами, щоб жінка не побачила.
Стоїть Пудик, низенький, товстенький, сорочка дьогтем вимазана, щоб воші не кусали, а Лейба сміється з нього і на стіл виставляє горілку, хліб, нечищеного оселедця і великий жмут сіна.
</body>