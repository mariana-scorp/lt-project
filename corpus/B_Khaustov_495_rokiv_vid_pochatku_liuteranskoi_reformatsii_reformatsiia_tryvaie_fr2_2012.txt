<id>B</id>
<author_surname>Хаустов</author_surname>
<author_name>Віктор</author_name>
<title>495 років від початку Лютеранської Реформації – Реформація триває!</title>
<publ_in></publ_in>
<url>http://lutheran.kh.ua/index.php/statti/55-495-rokiv-vid-pochatku-liuteranskoi-reformatsii-reformatsiia-tryvaie</url>
<publ_part></publ_part>
<publ_place>Харків</publ_place>
<publisher></publisher>
<year>2012</year>
<pages></pages>
<length>1123</length>
<alt_orth>0</alt_orth>
<errors>віруючих – вірян, невіруючого – людини без віри; Реформацію, – Реформацію – ; люди стимулюються Законом – людей стимулює Закон; їх відданість – їхню відданість; задаємося питанням – ставимо питання</errors>
<comments></comments>
<body>
<b>Частина VII: Чим Реформація не є? (Питання 4, 5 та 6)</b>
Розгляньмо ще три помилкові бачення в розумінні Реформації. 
Четверте помилкове бачення Реформації в нашому есе – це її бачення Римо-Католицькою Церквою. Історики говорять про римо-католицьку контрреформацію – реакцію на Лютеранську Реформацію, також як про невід’ємну частину загальної картини Реформації XVI ст. Але в чому полягали реформи римо-католиків? По-перше, вони провели моральні реформи: посилили вимоги до кандидатів на служіння та контроль за поведінкою служителів, усунувши з посад найбільш корумпованих священиків. По-друге, на Тридентському соборі вони сформулювали віросповідання, яке зафіксувало ще більший відхід від Слова Божого, ніж був у Церкві до оприлюднення «95 тез» та Ауґсбурзького віросповідання. Але по своїй суті <b>«РЕФОРМАЦІЯ – ЦЕ НЕ РЕСТАВРАЦІЯ ФАСАДУ»</b>. І не люстрація кліру (хоча інколи це й треба робити). <b>«РЕФОРМАЦІЯ – ЦЕ НЕ РЕСТАВРАЦІЯ ФАСАДУ»</b>, бо яким би красивим не був фасад, але якщо наріжний камінь фундаменту не Той, тоді рано чи пізно, а будова впаде. Яким би красивим не був фасад віри ззовні, але якщо Христос не живе в серці – тоді людина є <i>«гробом помальованим»</i>.
І тут ми можемо спокушатися тим «високим» духовним рівнем, який бачимо в Церквах, де люди стимулюються Законом. Ревність католиків відома, але вона нас як Біблійних віруючих вражає менше, аніж ревність віруючих із протестантських церков. Їх відданість ми помічаємо і в їхній глибокій обізнаності з Писанням, і в серйозному ставленні до якогось свого (часто скромного) служіння в громаді, і в матеріальних пожертвах. Ми знову задаємося питанням: «А чи не треба більше проповідувати Освячення? Може щось не так з «нашою» доктриною Виправдання?» 
Я знаю прекрасних щирих віруючих із протестантських церков, я ними захоплююсь. Але буває, що коли спілкуєшся з деякими із них ближче, то бачиш, що вони ні в якій мірі не менші грішники, аніж конфесійні лютерани. Навпаки, заколисаний видимою «вищою духовністю» такого протестанта, ти в якийсь несподіваний момент можеш бути шокований його гріховним вчинком, бо менш за все очікуєш цього саме від нього. Думаю, проблема тут у мотивації Законом. Щось схоже на мотивацію світським законом невіруючого: «Я не буду відкрито порушувати закон, бо як мінімум мене присоромлять, як максимум – покарають (штрафом, ув’язненням чи стратою)». Одній надбагатій людині приписують афоризм, який він нібито казав своїм робітникам: «Якщо ти не можеш зробити це краще, зроби, щоб це краще виглядало». Типовий фарисейський рецепт. І нам не варто заздрити, коли хтось є більшим фарисеєм, аніж ми. Бо <b>«РЕФОРМАЦІЯ – ЦЕ НЕ РЕСТАВРАЦІЯ ФАСАДУ»</b>.
Передостання помилка нерозуміння Лютеранської Реформації – це її розуміння кальвіністами. Якщо лютерани залишили в Церкві багато традицій та церемоній, що не були запроваджені в Писанні, але й не суперечили його духу, а водночас були й корисними з практичного боку, то кальвіністи намагалися забрати все, що не було запроваджене в Біблії буквально. Наприклад, у ХVІ-му столітті вони пробували буквально реставрувати структуру місцевих громад апостольського часу та заборонили використання музичних інструментів чи співу інших гімнів, окрім Псалмів із Біблії. Цей підхід показує характерний для кальвінізму легалізм. Але реставрація культури чи адміністративної структури якоїсь спільноти через такий проміжок часу ніколи не може бути точною, бо багато структур за цей час докорінно змінилося. Але <b>«РЕФОРМАЦІЯ – НЕ РЕСТАВРАЦІЯ КУЛЬТУРИ І-го СТОЛІТТЯ!»</b> Зазвичай зацикленість на дрібних деталях відволікає від головного. Так ті ж кальвіністи-реставратори, що були прискіпливі в деталях, виступили революціонерами в дуже важливій доктрині правдивої присутності в Господній Вечері.
Щодо нас, лютеран, то ми маємо Біблію, ми маємо Книгу Злагоди, що проливає світло на Письмо. І також наші віросповідні книги укорінені в усьому тому доброму, що набуло християнство за 1500 років. Як відомо, перші віросповідання Книги Злагоди – це Три Вселенських Символи віри. Ми також маємо спадок сотень поколінь богословів, отже, багато цитат отців Церкви увійшли в наші віросповідні книги. І ми маємо ще надбання 495 років Реформації, що триває…
Також ми успадкували тисячолітню традицію проповідувати на пори року за календарем. Віками сформовані серії читань зі Старого та Нового Заповітів, що пов’язані між собою, охоплюють всю Біблію і роблять при цьому акцент на найважливіших місцях. Читання за календарем дозволяють пастирю проповідувати, а громаді чути всю волю Божу: весь Закон і все Євангеліє, всі доктрини, і, зокрема, доктрину про Виправдання та доктрину про Освячення. І коли насправді проповідується саме текст (як і вимагається в нашій спільноті), тоді ми уникнемо завеликого наголосу на одній доктрині, яку особливо любить місцевий пастир. І тут ми знаходимо відповідь на «вічне» питання лютеранства: «Чи не забагато ми проповідуємо Виправдання?» Якщо проповідуємо за всією Біблією, тоді ми не зможемо мало проповідувати про Освячення. А на випадок особливих проблем у місцевій громаді, пастир у християнській свободі має повне право використати для проповіді те місце із Біблії, яке, на його думку, буде найбільш доречним саме в цей момент. Не кажучи вже про те, що ми маємо християнську свободу використовувати різноманітні форми Біблійних занять.
Також ми маємо прекрасні літургійні традиції (Західного та Східного обрядів), а центром Літургії є проголошення Слова і належне роздавання Таїнства. Сам текст Літургії містить заклики до покаяння, сповідь гріхів та проголошення Євангелія. І тривалі літургійні традиції тим цінніші, що ми ніколи не можемо бути певні, що наше проповідування не занепаде. Це особливо актуально нині, коли більшість пастирів нашої Церкви працює на світських роботах та фізично не може приділити підготовці до проповіді стільки часу, скільки хотіли б. В історії Церкви були такі погані часи (наприклад, напередодні Реформації), коли Церква виживала тільки за рахунок літургії та Таїнства, коли Церква живилася не стільки Словом проголошеним у проповіді, скільки Словом, що увійшло до тексту літургії, коли Церква буквально живилась мало що не самим тілом і самою кров’ю Господа в Причасті.
Отже, <b>«РЕФОРМАЦІЯ – НЕ РЕСТАВРАЦІЯ КУЛЬТУРИ І-го СТОЛІТТЯ!»</b>, але включає в себе і засвоєння всього доброго, що Церква набула впродовж віків, які минули з часів Апостолів.
Нарешті, остання небезпека неправильного розуміння Реформації. Це вже стосується тільки нас – лютеран. Ми можемо справді «застрягнути» в XVI ст., якщо будемо без потреб сьогодення, без урахування змін не тільки в культурі, але й у духові часу, копіювати або буквально «консервувати» зразки проповідей часів Лютера та інших отців-реформаторів. Можливо, ми і маємо такий гріх. Можливо, іноді при заснуванні громад у нас із самого початку наголошувалось на виправданні вірою на противагу виправдання ділами без урахування постатеїстичного контексту Східної Європи та колишнього СРСР. Якщо Лютер ніс утіху тим, хто не тільки сповідував Боже буття, але й був наляканий своїми гріхами, ніс утіху тим, хто знав Христа тільки як Суддю, то пострадянська людина вихована в тому, що «людина є мірилом усього», а концепція про власну гріховність була затерта (наскільки це було можливо) в сумлінні багатьох людей. І навіть нині, більш ніж через 20 років після падіння комуністичної імперії, ми стикаємося із наслідками такої пропаганди. Тим паче, що тепер цю пропагандистську естафету підхопив усілякого роду лібералізм, що вже йде до нас із Заходу. Таким чином, отримавши в спадок Скарб Євангелія, ми все ж не можемо копіювати чи консервувати методику донесення Євангелія у XVI-му ст., застосовуючи її в реаліях ХХІ-го століття. Бо хоча гріх і благодать – ті самі, але в нашому житті багато що й змінилося.</body>
