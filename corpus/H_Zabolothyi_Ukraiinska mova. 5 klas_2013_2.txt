<id>H</id>
<author_surname_1>Заболотний</author_surname_1>
<author_name_1>Олександр</author_name_1>
<author_surname_2>Заболотний</author_surname_2>
<author_name_2>Віктор</author_name_2>
<title>Українська мова. 5 клас</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Генеза</publisher>
<year>2013</year>
<pages>83-86</pages>
<length>613</length>
<alt_orth>0</alt_orth>
<errors></errors>
<comments></comments>
<body>
<b>5. Уявіть, що ви зі своїм братом, сестрою, мамою чи татом сидите біля вечірнього багаття. Складіть і запишіть діалог відповідно до цієї ситуації (4–6 реплік).</b>
<b>6. Перебудуйте подане речення на речення з прямою мовою і запишіть.</b>
Бабуся попросила Віталика принести води з криниці.
ЗАПИТАННЯ І ЗАВДАННЯ ДЛЯ САМОПЕРЕВІРКИ
1.	 Що таке словосполучення? Яка відмінність між реченням і словосполученням?
2.	 Які є види речень за метою висловлювання? Наведіть приклади.
3.	 Із чого складається граматична основа речення? Наведіть приклад речення з одним головним членом.
4.	 Які є другорядні члени речення? На які питання вони відповідають? Наведіть приклади.
5.	 Розкажіть про вживання розділових знаків у реченнях з однорідними членами.
6.	 Які групи вставних слів ви знаєте? Наведіть приклади двох речень із вставними словами.
7.	 Розкажіть про особливості вживання розділових знаків при звертанні.
8.	 Чим складне речення відрізняється від простого?
9.	 Які розділові знаки вживають у реченнях з прямою мовою?
10. Що називають діалогом? Розкажіть про вживання тире при діалозі.
Уявіть, що вашому класу доручили підготувати телевізійну гру <b>«Найрозумніший»</b>. Тема гри <b>«Синтаксис і пунктуація»</b>.
Об’єднайтеся в такі групи: сценаристи (обирають формат гри, розробляють і затверджують правила); мо­вознавці (добирають для гравців запитання з теми «Синтаксис і пунктуація», речення, словосполучення для аналізу, міні-диктанти); гравці; ведучі (проводять гру відповідно до розроблених сценаристами правил); експерти (оцінюють відповіді гравців, визначають переможців); актори (готують та озвучують цікаві повідомлення про мову під час рекламних пауз, розігрують гумористичні діалоги); журналісти (готують текст оголошення про проведення гри, пишуть замітку до газети про результати гри).
Проведіть гру у вільний від уроків час. Запросіть учнів інших класів, учителів, батьків.
<i>О мово рідна! Здаєшся звуком сопілки в полі, шептанням збіжжя на різних нивах, шелестом верб, калини, тополі...</i>
І. Кращук
<b>Фонетика.</b> <b>Графіка.</b> <b>Орфоепія.</b> <b>Орфографія</b>
	 <i><b>Ви знатимете:</b></i>
•	 звуки мови і звуки мовлення;
•	 особливості вимови голосних і приголосних звуків.
	 <i><b>Ви вмітимете:</b></i>
•	 розрізняти в словах тверді й м’які, дзвінкі та глухі приголосні, ненаголошені й наголошені голосні;
•	 вимовляти звуки в словах відповідно до орфоепічних норм;
•	 визначати основні випадки чергування звуків;
•	 розпізнавати у словах явища уподібнення, спрощення, чергування звуків;
•	 правильно писати слова з вивченими орфограмами.
<b>Фонетика</b> (від <i>грец.</i> phonetikos – звуковий) – це розділ мовознавства, що вивчає звуковий склад мови.
<b>Графіка</b> (від <i>грец.</i> grapho – пишу) – це розділ мовознавства, що вивчає систему умовних знаків для передачі звуків на письмі.
<b>Орфоепія</b> (від <i>грец.</i> orthos – правильний, epos – мова, мовлення) – це розділ мовознавства, що вивчає правила літературної вимови.
<b>Орфографія</b> (від <i>грец.</i> orthos – правильний, grapho – пишу) – це розділ мовознавства, що вивчає правила написання слів.
<b>§ 23. ЗВУКИ МОВИ І ЗВУКИ МОВЛЕННЯ. ЗВУКИ ГОЛОСНІ ТА ПРИГОЛОСНІ</b>
<i>Про те, чому звуків мовлення більше, ніж звуків мови, чим голосні відрізняються від приголосних, а також про фонетичну транскрипцію</i>
<b>ПРИГАДАЙМО.</b> 1. Із чого складаються слова? 2. Які є голосні звуки в українській мові?
174 Прочитайте вголос слова, чітко й виразно вимовляючи кожен звук. На­звіть звуки, за допомогою яких розрізняються слова чи форми слів. Чому звуків мовлення більше, ніж звуків мови?
1. Гора – пора – нора – кора.
2. Небо – неба – небу.
3. Везти – вести.
4. Камінь – камін.
175 Прочитайте текст. Поміркуйте, чим відрізняються звуки мови від звуків природи. Для чого використовуються звуки мови? Чому звуків мовлення біль­ше, ніж звуків мови?
У світі існує необмежена кількість різних звуків. Вітер шелестить листям, грає скрипка, працює мотор... Серед усіх звуків, які нас оточують, невелику групу становлять <b>звуки людської мови</b>. Узяті окремо звуки мови не називають ні предметів, ні явищ, ні дій. Тільки в певному поєднанні вони творять слова з певним лексичним значенням. Отже, зі звуків складаються слова. Наприклад, у слові <i>небо</i> є голосні [е], [о] та приголосні [н], [б].
Коли ми говоримо, то з’являється велика кількість видозмін голосних і приголосних звуків. Наприклад, у слові <i>село</i> звук [е] звучить з наближенням до [и], а в слові <i>гілка</i> звук [г] дещо пом’якшується. Отже, звуків мовлення більше, ніж звуків мови. </body>
