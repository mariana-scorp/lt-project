<id>B</id>
<author_surname>Хаустов</author_surname>
<author_name>Віктор</author_name>
<title>495 років від початку Лютеранської Реформації – Реформація триває!</title>
<publ_in></publ_in>
<url>http://lutheran.kh.ua/index.php/statti/55-495-rokiv-vid-pochatku-liuteranskoi-reformatsii-reformatsiia-tryvaie</url>
<publ_part></publ_part>
<publ_place>Харків</publ_place>
<publisher></publisher>
<year>2012</year>
<pages></pages>
<length>919</length>
<alt_orth>0</alt_orth>
<errors>інша сторона – інший бік; настільки шокуючи несподіване – настільки несподіване; писемних мирян – письменних мирян; віруючого – вірянина; </errors>
<comments></comments>
<body>
<b>Частина V: Належне ставлення до Скарбу Євангелія</b>
Що роблять люди, коли знаходять скарб? Вони бояться його втратити, вони його дуже цінують, вони готові віддати навіть все своє майно заради того, щоб мати цей скарб (Мт.13:44-46). Це маємо робити і ми із Скарбом Євангелія. Але є інша сторона ставлення людей до матеріального скарбу, і ми не маємо поділяти цей інший підхід. Зазвичай люди не говорять про скарб, але ховають його від інших. Євангеліє – особливий скарб. Його вистачає для всіх. І тому тут доречно порівняти відкриття Євангелія із знайденням колодязя у пустелі. Людина, яка знайшла воду в пустелі, кличе пити всіх… Так само з Євангелієм. Адже й саме Слово Боже також порівнює себе із Живою Водою.
Отже, Лютер відкрив у Слові Божому чисте Євангеліє – повне і безкоштовне прощення гріхів в Ісусі. І Лютер закликав усіх прийти та пити з кришталевого джерела Євангелія. Це відкриття настільки шокуючи несподіване саме тому, що тисячі пастирів та тисячі тисяч писемних мирян читали Біблію мало не 1500 років, але після Богом натхненних Апостолів, які й записали Новий Заповіт, аж до Лютера ніхто цього так чітко не бачив.
Отже, чому цієї доктрини ніхто не помічав? Бо вона суперечить нашій гріховній природі, суперечить всьому тілесному досвіду, суперечить природній релігійності, відповідно до якої ми хочемо, щоб нас хвалили, ми хочемо спасатися ділами, нам приємно віддати останню копійку за індульгенцію тільки для того, щоб Бог нас похвалив за нашу жертовність, щоб Бог похвалив нас за те, що ми хоча б трохи допомогли Йому. Таким чином, доктрина виправдання вірою суперечить нашій гордині.
Лютеранська ж Реформація на підставі Писання показала, що ми <emphasis>спасенні самою благодаттю</emphasis>. Що чисте Євангеліє – це повне прощення гріхів благодаттю Божою – <emphasis><foreign>Solo Gratia!</foreign> – Самою Благодаттю!</emphasis>
Як же поставились до відкриття Лютера?
Більшість середньовічної Церкви – не прийняла. Більшість залишилась під владою папи. На заклик Лютера, чи краще сказати, на заклик Господа: <quote><i>«Коли прагне хто з вас – нехай прийде та п’є!»</i> (Ів.7:37б)</quote>, – світ відповідає: «Це – міраж». І йде повз чисте джерело Євангелія, обтяжений гріхом, змучений спрагою, не маючи миру в душі… Знайома картина для кожного євангельського віруючого.
Можна пригадати 1920-30-ті рр., коли завдяки підтримці німецьких та інших місіонерів у Західну Україну приходить чисте Євангеліє та організовується УЄЦАВ. Хоча, оглядаючись назад, цей час нам здається «золотим віком» нашої Церкви, все ж, незважаючи на всі успіхи місійної роботи, маємо визнати, що це був обмежений розквіт. Принаймні це так виглядає, адже більшість залишилась у папстві. Незабаром прийшли НКВД-исти та «зрівняли» євангеликів у правах з папістами, бо фізично ліквідували і тих, і інших.
Пройшло ще кілька десятиліть. І ось американські місіонери у Східній Європі, зокрема в Україні, закликали прийти і пити чисту воду Євангелія. Того самого Євангелія, яке показали Лютер та інші отці Лютеранської Реформації. Але і на початку 2000-х, і зараз наша Церква не була і не є великою. Звісно, ми хочемо знайти причини: <emphasis>чому так</emphasis> та <emphasis>що треба робити краще</emphasis>. Звісно, ми, будучи грішниками, багато речей робили і робимо недосконало. Нам є над чим працювати, щоб Євангеліє через нас досягало неспасенних краще. До цього питання ми ще повернемося.
Але є одна річ, яку нам покращувати не можна: це саме Євангеліє. Бо це Скарб Божий. Це – не наше. Коли намагаються покращити досконале – його тільки псують. І крім того, Євангеліє – це єдине, що відрізняє Християнство від нехристиянських релігій. І навіть у Християнстві – єдина Церква, яка навчає Біблійної доктрини про виправдання «самою вірою», – конфесійна Лютеранська.
Так, римський католицизм не прийняв 6-ї тези Лютера: <quote><i>«Папа не може забрати жодної провини, він може оголосити та показати, що Бог їх забрав»</i></quote>. Натомість, Тридентський собор наклав анафему на всіх, хто навчає Біблійної доктрини виправдання самою вірою. Цієї доктрини не прийняла і Східна Православна Церква. І навіть протестантизм, який погоджується з доктриною «спасіння по вірі», навіть протестантизм, починаючи від кальвінізму і аж до новітніх церков, включає в поняття віри покірність та додає до ознак правдивої Церкви ще й церковну дисципліну (це прекрасно показав Г.Зассе). Таким чином, більшою мірою (як у сучасних адвентистів), чи меншою (як у новітніх «вільних» харизматичних церквах), але насправді ми бачимо не одну, а дві умови для спасіння: віра та необхідність чинити добрі справи саме для спасіння чи впевненості в спасінні. Святе ж Письмо категоричне: <quote><i>«А всі ті, хто на діла Закону покладається, – вони під прокляттям»</i> (Гал. 3:10а). <i>«Бо коли набувається праведність Законом, то надарма Христос був умер»</i> (Гал. 2:21б)</quote>. Якщо віру ми починаємо розуміти як покору, тоді ми залишаємося без Христа. Замість Христа нами починає керувати Магомет. Тоді ми стаємо ісламістами, бо «іслам» і перекладається як «покора». Тоді ми стаємо юдеями, що покладаються на діла Закону та відкидають Христа.
І, можливо, у декого з нас виникає спокуса бути «трохи мусульманами» з двох причин. Перша причина – це той старий Адам усередині нас, який хоче спастися ділами. Але у старого Адама нема майбутнього в Царстві Небесному. Він мав померти в нашому Хрищенні, а через те, що ми ще не на Небесах, він також ще трохи живий, але має топитися щоденним каяттям у воді нашого Хрищення.
По-друге, декому з нас може хотітися бути хоча б «трохи мусульманами», бо, ймовірно, всі ми воліли б кращої церковної дисципліни. І найлегше її досягти, коли мотивувати парафію «необхідністю добрих справ для спасіння». Я слухав дві телевізійні проповіді одного дуже популярного протестантського проповідника. У першій він чудово говорив про спасіння по вірі. На початку другої ж сказав приблизно таке: «Брати і сестри! Я вам чесно кажу, що не знаю, як, відповідно до Біблії, людина спасається: самою вірою чи вірою і ділами?» У другій проповіді він багато говорив про діла, а після закінчення на екрані з’явилася інформація про всі ті служіння церкви, які треба підтримувати своїми пожертвами. Я думаю, що того разу вони зібрали гарні пожертви.</body>
