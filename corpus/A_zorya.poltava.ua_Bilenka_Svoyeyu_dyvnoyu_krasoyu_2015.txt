<id>A</id>
<author_surname>Біленька</author_surname>
<author_name>Оксана</author_name>
<title>"Своєю дивною красою зачарувала всіх вона"</title>
<publ_in>Зоря Полтавщини</publ_in>
<url>http://www.zorya.poltava.ua/?p=15211</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>324</length>
<alt_orth>0</alt_orth>
<errors></errors>
<comments></comments>
<body>
Нині у світі відомо близько 300 видів і три тисячі сортів троянд. Їх "вбрання" має безліч кольорів і відтінків: червоний, рожевий, білий, жовтий, помаранчевий... Та чи бачили колись королеву квітів у блакитному, чорному чи зеленому?..
Чорна троянда <foreign>Halfeti</foreign> росте лише в одному невеликому селі Альфеті, що в Туреччині. Причому це – не результат селекції. Квіткова королева дійсно має чорний колір і виглядає так, ніби на неї розпорошили фарбу. Турецькі троянди дуже рідкісні. Їх вирощують так, як і червоні, але незвичайне забарвлення вивищує їх серед інших квітів.
Завдяки унікальним умовам ґрунту і рівню <foreign>pH</foreign> у воді, яка просочується у місцевий ґрунт із річки Євфрат, квіти набувають такого забарвлення. Навесні троянди – темно-червоні, а влітку стають чорними. Місцеві жителі вважають, що квіти такого забарвлення – символ надії, пристрасті, а також вісник поганих звісток.
Проте сьогодні троянди <foreign>Halfeti</foreign> перебувають під загрозою зникнення, оскільки на річці Євфрат побудовано дамбу, і поселення опинилося під водою. Його мешканці перейшли в інше місце, але там квітка надії і пристрасті приживається погано...
Троянда кольору неба. У 2004 році сталося справжнє диво: японські вчені боролися з проблемою онкології і хворобою Альцгеймера. Під час різних експериментів зі створення необхідних лікарських препаратів вивели певний фермент. Його ввели експериментальним бактеріям, і їхній колір змінився на синій. Це й стало поштовхом до створення нового сорту троянди – Оплески. З того часу минуло десять років, а квіти кольору неба, тобто яскраво-блакитного, ще й досі є рідкістю й коштують надзвичайно дорого.
Сорт <foreign>Rosa viridiflora</foreign>, тобто перший сорт зеленої троянди, був створений у далекому 1856 році. Він – із групи бенгальських троянд. Характеризується квітами невеликого розміру (3–4 см в діаметрі), без запаху. Кожна їхня пелюстка – це видозмінений листочок. Зелена троянда дуже легко розмножується вегетативним шляхом. Вона невибаглива, добре росте у вазонах чи у відкритому ґрунті. Вирізняється ще однією особливістю – її квітка протягом місяця не в’яне, а головне – засвоює вуглекислий газ, як і листя.
У Японії виведена троянда сорту Хамелеон, яка змінює своє забарвлення в залежності від освітлення. Так, удень вона яскраво-червона, а ввечері – біла.
</body>