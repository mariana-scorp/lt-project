<id>A</id>
<author_surname>Фарина</author_surname>
<author_name>Оксана</author_name>
<title>Вавилонська арка</title>
<publ_in>National Geographic Україна</publ_in>
<url></url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>938</length>
<alt_orth>0</alt_orth>
<errors>по сусідству - в сусідстві</errors>
<comments></comments>
<body>
Перед тим як розпочати роботи, з майданчика, де монтують арку, спершу вивезли верхній шар радіоактивного ґрунту. Очищену територію залили товстим шаром бетону і спеціальним розчином, який захищає будівельників від радіаційного випромінювання землі та запобігає здійманню радіоактивного пилу.
За цими підготовчими роботами спостерігав Шарль Монкомбль, 67-річний інженер-будівельник із Ніцци, який вже три роки працює на будівництві арки.
«Це дуже цікава робота з технічного погляду, - каже посивілий француз в окулярах-хамелеонах і будівельній касці. - Цей проект унікальний у світі. Сподіваюся, іншого такого не буде».
Монкомбль представляє французький консорціум <foreign>NOVARKA</foreign>, який у 2007 році виграв тендер на розробку й будівництво нового укриття і повинен закінчити його до 15 жовтня 2015-го. Вартість конфайнменту становить 935 мільйонів євро. Кошти на його спорудження виділили близько ЗО країн.
На будівництві одночасно працюють до 800 осіб, серед яких представники різних національностей. Італійська фірма розробляє та виготовляє металеві труби для самого каркасу арки. Сталеві гофровані листи для покрівлі проектує і встановлює компанія з Туреччини. За систему основних кранів відповідають американці. Додатковими кранами управляють азербайджанці. Будівельне риштування ладнають португальці. Росіяни підфарбовують металеві конструкції та беруть участь у монтажі. Вклад України - здебільшого робітники. Але українці також залучені до керівництва проекту й наглядають за безпекою.
Оскільки радіація на майданчику збільшується з висотою, арка монтується на землі, а потім підіймається за допомогою нідерландських домкратів, які свого часу брали участь у підйомі затонулого російського атомного підводного човна «Курськ». По два червоні контейнери з цими домкратами розміщують на кожну з десяти тимчасових башт, які спорудили спеціально для цього італійці, і повільно підіймають арку. При цьому до кожного з її кінців додаються наступні фрагменти.
Перший підйом арки здійснили торік у листопаді. Другий планували на кінець травня, але через довгу зиму відклали на початок червня. Третій, останній, підйом має відбутися восени. Щойно будівельники впораються з першою аркою, одразу ж візьмуться за другу. Потім дві арки «зшиють» в одну, яка на спеціальних рейках наїде на старий саркофаг над четвертим енергоблоком.
Рутину будівництва перервала неординарна подія 12 лютого, коли о 14 годині обвалилася частина даху і стіни машинного залу. В результаті у приміщенні з турбінами, які колись генерували електроенергію, по сусідству зі зруйнованим реактором, утворилася дірка розміром 600 квадратних метрів. Обвалу ніхто не почув. Але датчики на будівельному майданчику зафіксували неочікуване підвищення рівня радіації. У зоні монтажу пролунав сигнал тривоги, робітники одягнули респіратори і за 20 хвилин покинули майданчик.
Роботи призупинили на вісім днів. І хоча на радіаційний фон ця позаштатна ситуація не вплинула, багатьох вона вразила психологічно. Деякі іноземці відмовилися працювати у Чорнобилі. Але більшість будівельників залишилися.
«Схоже, ми в більшій безпеці тут, ніж деінде, бо тут нас контролюють кілька разів на день», - каже Монкомбль і показує два дозиметри у себе на шиї. На одному з них поточний рівень радіоактивного випромінювання. Другий вимірює дозу, яку працівник накопичує за певний період. Цей другий прилад показав, що за половину робочого дня французький інженер узяв усього 5 мікрозівертів. Хоча його гранична доза на день може доходити до 100 мікрозівертів - це можна порівняти з одним трансатлантичним перельотом. Перша стадія променевої хвороби починається з одного мільйона мікрозівертів.
Окрім дозиметрів рівень радіаційного забруднення на станції перевіряють численні стійки радіаційного контролю. Хай куди іде працівник - у роздягальню, в зону монтажу, в їдальню чи назад через контрольно-пропускний пункт, - його пропустять, лише якщо на стійці засвітиться зеленим лампочка «чисто».
Дозиметри та стійки контролюють зовнішнє радіаційне забруднення. А внутрішнє забруднення - ті частинки, що людина вдихнула чи проковтнула, - вимірює спектрометр випромінювання людини. Кожен робітник обстежується на цьому пристрої раз на місяць, а ті, хто в респіраторах і комбінезонах працюють у «місцевій зоні» безпосередньо біля реактора, - двічі на день.
Чимало тих, хто працює в Чорнобилі, вірять, що «всі хвороби від нервів». Щоб відволіктися від поганих думок, вони грають в електричці у карти, в шахи, дивляться в планшети чи просто сплять. «Це робота заради грошей», - зізнається худорлявий чоловік, що назвався Владиславом. Прізвища не називає, бо боїться втратити роботу.
«У місті більш як 2,5 тисячі гривень зарплату не знайдеш. А в мене 5 тисяч. Хоча іноземні будівельники отримують удесятеро вищу платню. Це без перебільшення», - розповідає він.
Проблеми Чорнобиля залишаться турботами лише тих, хто там працює, якщо все піде за планом і нову арку встигнуть змонтувати до того, як упаде старий саркофаг. На станції провели укріплювальні роботи і зробили все, аби старе укриття протрималося до 2023 року, але прорахували і найгірший сценарій, якщо старе склепіння обвалиться раніше, ніж зведуть нове.
«Це не стало 6 катастрофою масштабу Чорнобильської аварії, - каже американець Лорін Додд, керівник Групи управління проектом «Укриття». - Але вочевидь допустимий рівень радіації в зоні відчуження було би перевищено».
Жоден експерт не може сказати, скільки потрібно часу, щоб радіоактивний пил, що вийде за межі 30-кілометрової зони, досягнув найближчих населених пунктів і зокрема Києва, куди від Чорнобиля близько ста кілометрів.
Володимир Усатенко, колишній ліквідатор та експерт із радіаційної безпеки, називає малоймовірним сценарій, що після стабілізаційних робіт старий саркофаг упаде. Однак Чорнобиль, на його думку, має багато інших загроз. «Найстрашніше буде, якщо ядерні відходи та відпрацьоване ядерне паливо, яких багато залишилося в зоні відчуження, через ґрунтові води й Дніпро потраплять на стіл до кожного українця», - каже експерт. Невдовзі від старості почнуть також падати покинуті будинки в місті Прип’ять. Радіоактивні частинки з їхніх стін розсіються на всю зону відчуження.
Крапку в питанні безпеки буде рано ставити, навіть якщо укриття збудують вчасно. Кранам на дистанційному управлінні, розміщеним під аркою, ще доведеться демонтувати старий саркофаг і вилучити з реактора небезпечні паливовмісні матеріали, щоб вони не потрапили у довкілля. І якщо це теж вдасться, жоден науковець поки що не знає, де і як ці матеріали можна захоронити. Інженери озвучують різні ідеї: від того, щоб закопати їх на дні океану, до того, аби послати їх ракетою в космос. На роздуми у вчених буде наступних сто років. Саме стільки має прослужити нова арка.
</body>
