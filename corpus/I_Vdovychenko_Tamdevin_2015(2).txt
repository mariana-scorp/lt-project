<id>I</id>
<author_surname>Вдовиченко</author_surname>
<author_name>Галина</author_name>
<title>Тамдевін. Вовчі історії замку Гербуртів.</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Клуб Сімейного Дозвілля</publisher>
<year>2015</year>
<pages></pages>
<length>1036</length>
<alt_orth>0</alt_orth>
<errors>цуценячий - Прикм. до цуценя.; перевести стрiлки незадоволення на себе - калька з російської?</errors>
<comments></comments>
<body>
З Кумом дедалi помiтнiше назрiвав конфлiкт. Кiлька днiв тому вiн показав менi зуби – вишкiрився, нiби до чужинця.
Не у веселiй метушнi, не у грi, як бувало вже не раз, а з правдивим злим блиском у жовтих очах. Я проiгнорував його випад, вдавши, що нiчого не помiтив. Незабаром, однак, довелося отримати доказ, що то не була випадковiсть. Переконався, притягнувши до лiгва тушу кози.
Моя трiйця, вже майже дорослi вовки, зустрiла мене цуценячим скавучанням. Нетерпляче тупцюючи, оточили здобич. I тут Кум зухвало прилаштувався до печiнки та iнших нутрощiв – вiн показово намагався зламати традицiю спiльної трапези, де всi ролi розписано наперед. Ця частка здобичi за встановленим у нас порядком речей могла належати лише ватажковi. Тобто менi. У надiйнiй криївцi, за лискучим острiвцем печiнки, для мене було сховане злегка вiдварене м’ясо в захиснiй полiетиленовiй плiвцi. То була моя частина поживи, i саме вона цiкавила Кума.
Нинi вiн вперше в життi взявся впевнено й демонстративно господарювати на чужiй територiї. Не мав далi намiру чекати залишкiв вiд старшого – тицьнувся носом у лiвер, не залишивши менi сумнiвiв у тому, що робить вiдверту публiчну заявку на лiдерство. Пiвторарiчний самець, вiн перший серед своїх братiв-ровесникiв вступав у вiк дорослiшання i вже не годен був стримувати мiцнiючий характер майбутнього вожака.
Зараз важливо було не розгубитися. Я коротко й зло рикнув, поставив нахабу на мiсце. Кум без поспiху пiдвiв голову, завмер, прислухаючись. Лише кiлька секунд невизначеностi – i перемога залишилась за мною. Емоцiї на мордi Кума читалися зараз як слова у вiдкритiй книжцi. Вони могли мiстити двозначностi, мати подвiйний сенс, але означати протилежне – нi. Вiн не мав намiру наполягати на своєму. Цього разу – нi. Лише чекав, без агресiї та роздратування, чи не буде з мого боку продовження дiалогу.
Дункан теж перестав їсти. Вiдiрвався вiд стегна, яке почав було мотлошити, повернув до нас голову: що, мовляв, сталося? Чого не подiлили? В азартi вiн пропустив момент збою ритуальної програми.
Проте Гай одразу помiтив змiну настроїв – за спинами братiв вiн вичiкував на момент, коли можна буде й собi прилаштуватися поруч. Нiкому, як завжди, не заважаючи, але й не дотягуючи до того, поки залишаться самi недоїдки. На наш iз Кумом обмiн люб’язностями вiдреагував по-своєму: пiдхопився, виструнчився на напружених лапах. Ладен був кинутись мiж нами, щоб перевести стрiлки незадоволення на себе. Але його готовнiсть розрядити обстановку цього разу не знадобилася.
Кум ще трохи постояв нерухомо, а тоді слухняно взявся за козячу шию. Вiдступив, визнавши мою першiсть. Такий у нас заведено порядок речей, i нiхто з ним не сперечався. Принаймнi дотепер.
…Чи не з перших мiсяцiв нашого спiльного життя в лiсi Кум посів позицiю бета-самця, тобто другого пiсля вожака, i час вiд часу доводив це на нiчних полюваннях на мишей та iншу малу живнiсть. Альфа-самець, тобто я, на дрiбноту не розмiнювався – тягав у зграю справжню здобич. Вiдверто кажучи, менi завжди було трохи нiяково перед моїми вовками, адже на базi на мене чекала готова пожива. Раз на тиждень нам постачав свiжину єгер Мирон, залишаючи в обумовлений день та годину м’ясо для вовкiв та простий харч для мене в пунктi спостереження – так називалася в наукових звiтах моя лiсова хатинка.
Через Мирона я пiдтримував контакт зi своїм керiвництвом, через нього отримував усе необхiдне. Поява будь-кого з чужинцiв у цiй гiрськiй мiсцевостi на польському прикордоннi не минула б непомiченою для мiсцевих жителів, а саме цього я намагався уникнути будь-що. Однiєю з умов мого експерименту була повна вiдлюднiсть.
Мирон вiртуозно дотримувався цього правила: у лiсовiй хатцi все необхiдне виникало, а зайве зникало немов саме собою.
Мої вимоги до їжi були мiнiмальнi – бажано, аби не потребувала теплової обробки та не мала рiзких запахiв. Щоб вовкiв не вiдлякували запах диму та вогню, перцю та цибулi.
Напiввiдварений кусень м’яса, схований серед лiверу в сирiй тушi, за повноцiнну їжу я навчився сприймати не вiдразу. Проте звик.
Людина багато до чого здатна звикнути.
…Дункан у нашому лiсовому квартетi був третiм, його влаштовувала золота середина мiж братами, вiн не дерся на першi позицiї, але й не давав випхати себе на останню сходинку в iєрархiї. Найбiльшу прихильнiсть до себе я вiдчував саме вiд Дункана. Він ладен був ревнувати.
Вiд нього не раз перепадало найслабшому Гаєвi, який мостився поближче до мене, а часом i сильнiшому Кумовi. Коли Дункану здавалося, що я занадто довго чухаю старшому шию, вiн мiг, нехтуючи iєрархiєю, гризонути його за вухо, блискавично й боляче, аж той зривався з мiсця й кидався за кривдником навздогiн. Вовчi емоцiї, як i людськi, могли бути майже непомiтними, а могли проявлятися бурхливо-демонстративно.
Дрiбнi розбiрки з будь-якого приводу нагадували iгри, але часом ставали жорстокими. Доводилось навiть втручатися й розганяти завзятих задирак, поцiливши в них двома-трьома сосновими шишками.
…Коли пiвтора року тому я вперше побачив цю трiйцю, вони були кумедними пухнастими клубками, пищали й тицялися мордочками в боки та шиї одне одного. Вовченята осиротiли, втративши батькiв протягом одного дня, однiєї години. Тiло великої сiрої матерi-вовчицi єгер знайшов неподалiк вовчого лiгва. Торкнувся палицею, аби переконатися, що хижачка не прикидається мертвою, хоча й на вiдстанi кiлькох крокiв було зрозумiло, що означає ця застигла здерев’янiла непорушнiсть. Вiн розповiв менi згодом, у день нашого знайомства, що знайшов її за слiдами кровi.
Самець вовчицi загинув вiд картечi, випущеної з двох мисливських рушниць. Не браконьєрство це було – звичайна облога, вiдстрiл, що не суперечить закону. Чисельнiсть хижака дозволено регулювати.
Потужний бiг здоровенного вовка не зупинила загорожа з прапорцiв, якi трiпотiли на березневому вiтрi. Кiлькадесят метрiв уздовж пунктирної червоної лiнiї сiроманець подолав нiби не торкаючись землi – так здавалося збоку, – аж раптом змiнив напрямок i у високому стрибку злетiв над прапорцями.
Такої картини мисливець може не побачити за все життя. Пересiчний представник вовчого племенi за прапорцi не заходить. Зупиняє його, можливо, не червоний колiр, бо ж невiдомо, чи звiр розрiзняє кольори. Яскравi плями потрiбнi людям з рушницями для орiєнтацiї на мiсцевостi, а вовка лякає не колiр, а поява чужих мiток на його територiї. Якi ще й рухаються, видаючи незвичний звук. Цi прапорцi для звiра – як стiна, як зачиненi на надiйний засув дверi.
Щоправда, не для всiх. Сiрого велетня не зупинила перешкода – вiн пiшов на прапорцi. Звук одночасних пострілів мисливських рушниць розiрвав тишу, вiдбився луною вiд гiр.
</body>
