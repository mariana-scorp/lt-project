<id>I</id>
<author_surname>Степула</author_surname>
<author_name>Надія</author_name>
<title>Сьомий аркан</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Український пріоритет</publisher>
<year>2012</year>
<pages>110-111</pages>
<length>576</length>
<alt_orth></alt_orth>
<errors>умиротворення і водночас - умиротворення й водночас; груди і за - груди й за</errors>
<comments></comments>
<body>
Рученятами вона обхопила великого рудого кота, який дивився прямо в об’єктив того, хто їх фотографував, і погляд кота теж був осмисленим, як і погляди людей.
Постоявши якусь мить перед світлиною, я зняв її з по­лички — у своїй фортеці спробую відсканувати й відшу­кати долі цих трьох.
На подвір’ї галасували птахи, перелітаючи з гілки на гілку старих дерев, здається, птахи тут ніколи не стихають, а де­рева, вже налиті соковитими плодами, вгиналися ледь не до землі важким віттям, у траві я зауважив опалі плоди, оче­видно, їх зірвав вітер. Пусткою від саду вже не віяло, може, тому, що тут тепер жив Барс? Чи тому, що сюди приходжу я?
Висока м’яка трава на галявинці в саду притягнула мене до себе своєю ніжністю. Я опустився на неї й припав до неї теплої, пронизаної сонцем. Від нагрітої землі йшов дух умиротворення і водночас невгамовної сили, яку я відчував, як, напевно, відчуває стомлена людина, мені не хотілося звідси йти.
Я ліг горілиць і дивився, як світиться наді мною бла­китне, аж до білого, небо. Барс, походивши біля мене ко­лами, м’яко стрибнув мені на груди і за мить заснув, скру­тившись клубочком. Якщо я правильно зрозумів, то він почувався щасливим. Я — теж.
Нейті блукала містом недовго. Вдихала запахи ранкових вулиць, ностальгійно зупинялася очима на заквітча­них балкончиках і на зачинених або навстіж відчинених вікнах. Її не покидало відчуття радісного впізнавання. Вона пригадувала місто, як пригадують іноді забуту лю­дину за крихтами спогадів, за силуетом, за навіть не голосом, а тільки луною голосу... 
Зупинившись перед відомим фешенебельним готелем, який не надто змінився після зсуву часів, а виглядало, що й зовсім не змінився, хіба, може, недавно його рестав­рували? — Нейті милувалася відкритою терасою, за сто­ликами на якій сиділо вже немало людей.
Їй теж захотілося тут поснідати. Але, ступивши кілька кроків назустріч смачним ароматам, вона зупинилася — згадала, що не має ні готівки, ні картки при собі. В голові паморочилося, можливо, від легкої втоми, Нейті від­чула, що її ноги аж просяться присісти десь ось тут. Проте вона усвідомлювала, що краще їй звідси піти.
Раптом їй здалося, що вона чує голоси Еллін і Жан-Поля — начебто саме від крайнього столика. Нейті при­слухалася. Потім повільно повернула голову в той бік. Їй здалося, що вона сходить з розуму. Бо за столиком вона побачила не тільки Еллін і Жан-Поля з Джоном, а що тут такого? Простий збіг обставин привів її туди, де вони в цьому місті снідали, і це ж неподалік їхньої — і їх, і її — лікарні! — але вона явно побачила, що з ними сидять ще двоє чоловіків і жінка, і один із чоловіків — Мішель!
Нейті дивилася, забувши про страх бути поміченою. Мішель їй не привидівся — то був він, вона впізнала б його, навіть якби вони не бачилися ще тисячу літ, вона впізнала б його навіть у присмерку, коли люди схожі між собою, як тіні, а надворі був сонячний ранок, налитий по вінця світлом.
Мішель її не помітив, та й не міг помітити він — ди­вився на молоду жінку, яка сиділа напроти, між Еллін і Джоном, — Мішель дивився на красиву, дуже красиву, ней­мовірно красиву жінку — а вона всміхалася, дивлячись на нього, і Жан-Поль, який сидів поряд із Мішелем, теж дивився на ту жінку, і Еллін дивилася, і Джон, і той ще один чоловік, — він здався Нейті знайомим, ніби вона десь його бачила, або його самого, або лише його портрет... десь бачила, колись,.. — усі дивилися на красиву жінку, яка щось весело говорила, та тільки Мішель дивився на неї не просто уважно і прихильно. — Він дивився на жінку так, як дивився колись на неї, Нейті.
</body>


