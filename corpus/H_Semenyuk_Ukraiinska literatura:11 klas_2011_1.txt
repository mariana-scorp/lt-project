<id>H</id>
<author_surname_1>Семенюк</author_surname_1>
<author_name_1>Григорій</author_name_1>
<author_surname_2>Ткачук</author_surname_2>
<author_name_2>Микола</author_name_2>
<author_surname_3>Слоньовська</author_surname_3>
<author_name_3>Ольга</author_name_3>
<author_surname_4>Сулима</author_surname_4>
<author_name_4>Микола</author_name_4>
<author_surname_5>Ковальчук</author_surname_5>
<author_name_5>Олександр</author_name_5>
<author_surname_6>Ткачук</author_surname_6>
<author_name_6>Олександр</author_name_6>
<author_surname_7>Тимків</author_surname_7>
<author_name_7>Надія</author_name_7>
<title>Українська література: підручник для 11 класу</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Освіта</publisher>
<year>2011</year>
<pages>3-9</pages>
<length>1858</length>
<alt_orth>0</alt_orth>
<errors></errors>
<comments></comments>
<body>
<b>Дорогі одинадцятикласники!</b>
У цьому навчальному році ви продовжите вивчення української літератури XX—початку XXI століття. Красне письменство цього періоду утверджувалось як національно-самобутнє і пройняте гуманістичними духовними цінностями. У центрі творів митців слова — людина, її світ, радощі і страждання, невдачі і перемоги, віра і надія. Саме людинознавчий вимір, утвердження добра як дії, пошуки смислу буття героїв визначають пафос української літератури цього періоду.
В 11 класі ви ознайомитеся з літературним процесом в Україні, який відбувався у складних умовах соціально-політичних подій, утвердження <i>плюралізму</i> естетичних поглядів, напрямів та заборон на вільний самовияв творчості митців слова. Перед вами постане яскрава картина національного відродження 20—30-х років XX століття, утвердження модернізму та його стильових течій: неоромантизму, символізму, імпресіонізму, експресіонізму, футуризму, авангардизму, неокласицизму, сюрреалізму та інших. Художньо багатовимірною є творчість «шістдесятників» та сучасних постмодерністів. Ви відкриєте для себе і літературу української діаспори, яка подається у підручнику в контексті єдиного художнього процесу. Дізнаєтеся, що застосовуючи різні світоглядні системи і творчі методи, орієнтуючись на кращі традиції рідної та світової літератур, українські письменники здійснили вагомі <i>художні відкриття</i>.
Перед вами постануть духовні вершини національного письменства. Ви пізнаєте українську словесність XX століття і як самодостатній естетичний феномен, і як історичне явище. Оглядові розділи дають цілісне уявлення про шляхи розгортання літературного процесу, стильове і жанрове багатство красного письменства. У статтях про митців висвітлено життєвий і творчий шлях письменника, проаналізовано вершинні твори, визначено жанрову і стильову природу творів. Ці розділи сформують ваші уявлення про закономірності становлення української літератури, розвинуть естетичний смак і навчать мислити.
<i><b>Запитання і завдання згруповано в рубрики:</b></i>
<i><b>Словникова робота</b></i> — має на меті засвоєння літературознавчих термінів і понять, які поглиблюють теоретичний рівень вашої освіти, розуміння літератури як процесу, де мають своє місце роди, жанри, стильові течії.
<i><b>Підсумуйте прочитане</b></i> — передбачає закріплення знань про життя і творчість письменника, про ідейно-художній зміст програмових творів, особливості літературного процесу, стильові напрями в українській літературі.
<i><b>Поміркуйте</b></i> — розвиває уміння учня аналітично мислити, самостійно осмислювати і логічно викладати свої судженя.
<i><b>Аналізуємо твір</b></i> — формує навички самостійно аналізувати художній текст, проникати в його ідейно-тематичну, сюжетно-композиційну та художню своєрідність.
<i><b>Робота в парах</b></i> — один учень ставить запитання іншому, а після відповіді рецензує її, уточнює, доповнює. Однокласники стежать за діалогом, можуть поглиблювати їхні судження. Такий діалог навчає культури спілкування, уміння викладати матеріал, стежити за повнотою відповіді, за необхідності доповнюючи її, роз'яснюючи незрозумілі аспекти твору сусідові по парті.
<i><b>Робота в групах</b></i> — сприяє колективному висвітленню проблеми, складанню й обговоренню найадекватнішого варіанта відповіді, про що доповідає один з учнів від групи.
<i><b>Міжпредметні паралелі</b></i> — розширюють горизонт розуміння українського письменства у зв'язку з історичними обставинами, у світовому контексті літературних явищ.
<i><b>Мистецька скарбниця</b></i> — поглиблює розуміння художнього твору у світлі суміжних мистецтв — живопису, музики, театру, кіно, архітектури.
<i><b>Творчі завдання</b></i> — розвивають творчі здібності учня.
<i><b>Узагальнюємо вивчене</b></i> — стисло викладений матеріал у таблицях сприяє системному засвоєнню знань.
<i><b>Перевірте себе</b></i> — запропоновані тести сприяють повторенню й систематизації знань з літератури.
Отже, на вас чекає наполеглива, але цікава праця, яка формує уміння самостійно здобувати знання, орієнтуватися в широкому морі словесності, розкривати свої філологічні здібності. Успіхів і натхнення вам!
<i>Автори</i>
<b>Українська література 1920—1930 років</b>
<b>Літературний процес в Україні у 20—30-х роках</b>
Як в нації вождя нема,
Тоді вожді її — поети!
<i>Євген Маланюк</i>
Українська література завжди була тісно пов'язана з національним буттям народу. Особливо міцніли ці зв'язки в революційну чи перехідну добу, коли між новим та старим точилася боротьба не на життя, а на смерть. Йдеться про першу третину XX століття. Тоді гостро постали проблеми гуманізму, сенсу життя людини, свободи, прогресу і справедливості. У пореволюційні роки культура українського народу, мова якого в Російській імперії протягом кількох століть зазнавала жорстоких заборон, забуяла суцвіттям мистецьких талантів. Відбувся переворот в естетичній свідомості й художній культурі. Українська література стає модерною за змістом і формами, впевнено крокує під гаслами духовного оновлення й національного відродження.
<b>Естетична стратегія.</b> Письменники, що сповідували самодостатність мистецтва, розуміючи його як естетичний феномен, прагнули піднести українську літературу до європейського рівня. Створивши творчу студію «Урбіно» (від назви міста, де народився славетний основоположник європейського Ренесансу Рафаель), <i>Микола <b>Хвильовий</b></i> перекинув місток між українським відродженням 20-х років XX століття й італійським початку XVI століття.
Діячі національного відродження шукали нових стилів, манер та форм творчості, відкидали кайдани нормативності й консерватизму. Принцип розмаїтості став у 20-х роках не тільки гаслом, а й реальним фактом. Неокласики, наприклад, культивували класичну форму поезії, проте наповнену модерним мисленням, тоді як <i>Михайль <b>Семенко</b></i> і <i>Валер'ян <b>Поліщук</b></i> — вільну, верлібр. Митці заперечували натуралізм і народницький реалізм, прагнули наповнити мистецтво слова філософською глибиною, що мало піднести літературу на нові ідейно-мистецькі вершини.
<b>Літературні угруповання.</b> В жоден період історії розвитку мистецтва слова літературний процес не був таким складним і динамічним, як у 20-і роки. Характерною ознакою його була поява різноманітних літературних груп та організацій, які так чи інакше виражали проблеми своєї доби. Митці об'єднувалися за спільними світовідчуттями, естетичними принципами та певною політичною платформою. Частина письменників прагнула розв'язати соціальні й національні питання, інша — зосереджувала увагу на естетичних проблемах. У бурхливому літературному житті 20-х років окреслюються такі літературні організації, як «Гарт» (спілка пролетарських письменників), «Плуг» (спілка селянських письменників), «Молодняк» (спілка молодих письменників), «АСПИС» (Асоціація письменників), «Ланка», «МАРС» (Майстерня революційного слова), «ВАПЛІТЕ» (Вільна академія пролетарської літератури), «Авангард», «Нова генерація» тощо. Ці угруповання утверджували модерністські стильові напрями.
<b><i>Символістські групи.</i></b> Як ви вже знаєте з 10 класу, символісти прагнули висловити індивідуальний емоційний досвід за допомогою символізованої мови. Вони заглиблювалися у внутрішній, ірраціональний світ, розкриваючи таємниці людського «Я» за допомогою метафор та образів-символів. Важливу роль відводили милозвучності, кольору, відтінкам, дбайливо дібраним словам, спроможним відтворити прихований внутрішній світ.
У Києві 1918 року символісти заснували школу <i>«Біла студія»</i>, видали збірник «Літературно-критичний альманах». Його редактором був поет-символіст <i>Яків <b>Савченко</b></i>. Тут оприлюднили свої твори <i>Павло <b>Тичина</b></i>, <i>Павло <b>Савченко</b></i>, <i>Яків <b>Савченко</b></i>, <i>Олекса <b>Слісаренко</b></i>, <i>Дмитро <b>Загул</b></i>, <i>Микола <b>Терещенко</b></i>. У цьому ж році символісти утворили групу <i>«Музагет»</i> (Музагет — грецький епітет Аполлона й Діоніса як проводирів муз) й видали однойменний альманах. Естетичну платформу виклав <i>Юрій <b>Іванів-Меженко</b></i> у програмній статті <i>«Творчість індивідуума і колектив», у якій стверджував: «Творчий індивідуум тільки тоді може творити, коли визнає себе вищою істотою над загалом»</i> і не підлягає колективові, хоча й відчуває з ним свою національну спорідненість. Це типово модерністська концепція мистецтва. Символісти групи <i>«Гроно»</i> видали альманахи «Гроно» (1920), «Вир революції» (1922).
<b><i>Футуристські угруповання.</i></b> <b><i>Футуризм</i></b> (<i>латин</i>, futurum — майбутнє) був відгалуженням модернізму, ставши одним із напрямів авангардизму. Його представники заявляли, що творять «мистецтво майбутнього», заперечуючи його суспільну функцію та ідейний намір митця.
<i><b>Міжпредметні паралелі.</b> Маніфест футуристів склав італійський поет Філіппо <b>Марінетті</b>. оприлюднивши його у паризькій газеті «Фігаро» 1909 року. Він заперечував класичну спадщину, закликав митців порвати з традиціями, стверджуючи, що нова доба вимагає створення нового типу людини, позбавленої моральних страждань, ніжності, любові. Такі ідеї підхопили француз Гійом <b>Аполлінер</b>, росіяни Володимир <b>Маяковський</b>, Ігор <b>Северянін</b>, Велімир <b>Хлєбніков</b>, українець Михайль <b>Семенко</b> та інші.</i>
<picture>
<i>Пабло Пікассо.</i> Авіньйонські дівчата. 1907
<picture>
<i>Пабло Пікассо.</i> Портрет Вільгельма Уде. 1911
Першу українську футуристичну організацію <b>«Фламінго»</b> створив Михайль Семенко у 1919 році. До неї увійшли <i>Олекса <b>Слісаренко</b></i>, <i>Гео <b>Шкурупій</b></i>, <i>Володимир <b>Ярошенко</b></i>, художник <i>Анатолій <b>Петрицький</b></i> та інші. Вони пропагували модернізм у мистецтві, видавали «Універсальний журнал», «Мистецтво». Символами футуристів були жовта лілія та жовта блуза, яку згодом замінили синьою, що мало вказувати на їхнє пролетарське походження. 1921 року Слісаренко утворює науково-мистецьку групу <i>«Комкосмос»</i> (Комуністичний космос), через рік перейменовану на <i>«Аспанфут»</i> (Асоціація панфутуристів). Активними членами групи були <i>Михайль <b>Семенко</b></i>, <i>Гео <b>Шкурупій</b></i>, <i>Михайло <b>Яловий</b></i>, <i>Олекса <b>Слісаренко</b></i>, <i>Гео <b>Коляда</b></i>, <i>Андрій <b>Чужий</b></i> та інші. Українські панфутуристи засуджували салонну буржуазну культуру, проголосили руйнування мистецтва, пропонуючи створити нове «метамистецтво», яке синтезувало б різні галузі культури й спорту. Оскільки футуристи засудили індивідуалізм як міщанство, вони відкинули і лірику як «буржуазний» жанр. На їхню думку, нова доба вимагає розвитку драми, що й зумовило появу авангардного театру, творцем якого був <i>Лесь <b>Курбас</b></i>. Футуристи оголосили динамізм художнім стилем нового мистецтва. 1927 року Михайль Семенко утворив організацію <i>«Нова генерація»</i> й видавав до 1930 року під цією назвою журнал, котрий найбільше європеїзував тогочасну українську літературу, пропагуючи під пролетарськими гаслами новітні художні стилі.
Лівої орієнтації були харківські пролеткультівські організації <i>«Всеукраїнська федерація пролетарських письменників і митців»</i>, <i>«Цех каменярів»</i> (1918), які відкидали класичну спадщину. Український пролеткульт не мав помітних художніх досягнень і 1924 року припинив своє існування, але його роль перебрали на себе ВУАПП (Всеукраїнська асоціація пролетарських письменників), ВУСПП (Всеукраїнська спілка пролетарських письменників).
Помітною була організація <b>«Гарт»</b> (1923—1925), назву якої утворено від слова «гартованці», запозиченого з роману <i>Володимира <b>Винниченка</b></i> «Божки», в якому так називалося товариство робітників. «Гарт» очолив відомий поет <i>Василь <b>Еллан-Блакитний</b></i>. Серед перших членів «Гарту» були <i>Кость <b>Гордієнко</b></i>, <i>Іван <b>Дніпровський</b></i>, <i>Олександр <b>Довженко</b></i>, <i>Майк <b>Йогансен</b></i>, <i>Олександр <b>Копиленко</b></i>, <i>Іван <b>Кулик</b></i>, <i>Володимир <b>Сосюра</b></i>, <i>Павло <b>Тичина</b></i>, <i>Микола <b>Хвильовий</b></i> та інші. У статуті оприлюднювалося, що пролетарські митці поширюватимуть комуністичну ідеологію, користуватимуться українською мовою як знаряддям творчості, пропагуючи активну роль мистецтва у вихованні читача. Від письменників вимагалося оспівувати сучасність, писати твори, які б у масах викликали настрої бадьорості й життєздатності. Платформу організації виклав <i>Василь <b>Еллан-Блакитний</b></i> у статті «Без маніфесту». Пролетарських письменників — <i>«мистецький авангард переможного класу»</i> — мала об'єднувати марксистська ідеологія, так звана <i>«класова позиція»</i>. В естетиці надавалась перевага змісту над формою. Це був спрощений погляд на роль мистецтва в суспільстві, зумовлений утилітарним його розумінням як потреби дня.
У 1926 році, коли «Гарт» розпався, Микола Хвильовий утворив літературну організацію <b>ВАПЛІТЕ</b>. «Ваплітяни» боролися проти політизації літератури, за високу письменницьку майстерність і відкидали більшовицькі командні методи організації літературного процесу. ВАПЛІТЕ організувалась як академія, і така назва, на думку її творців, зобов'язувала серйозно ставитись до творення нового мистецтва. Вони закликали митців глибоко освоювати класичну спадщину, дотримувались непримиренної позиції щодо неуцтва, халтури, графоманства, що заполонили пролетарську літературу. Під цією ж назвою видавали журнал. Організацію очолили <i>Микола <b>Хвильовий</b></i>, <i>Михайло <b>Яловий</b></i>, <i>Олесь <b>Досвітній</b></i>. До неї входили <i>Микола <b>Бажан</b></i>, <i>Олександр <b>Довженко</b></i>, <i>Григорій <b>Епік</b></i>, <i>Майк <b>Йогансен</b></i>, <i>Григорій <b>Коцюба</b></i>, <i>Олександр <b>Копиленко</b></i>, <i>Микола <b>Куліш</b></i>, <i>Аркадій <b>Любченко</b></i>, <i>Юрій <b>Смолич</b></i>, <i>Володимир <b>Сосюра</b></i>, <i>Павло <b>Тичина</b></i> та інші. Внаслідок переслідування партійними органами ВАПЛІТЕ на початку 1928 року саморозпустилася.
На інших позиціях стояли учасники літературної організації <b>«Плуг»</b>, що виникла у Харкові в березні 1922 року та об'єднала селянських письменників. Її очолив байкар і прозаїк <i>Сергій <b>Пилипенко</b></i>. До «Плуга» входили <i>Дмитро <b>Бедзик</b></i>, <i>Володимир <b>Гжицький</b></i>, <i>Андрій <b>Головко</b></i>, <i>Наталя <b>Забіла</b></i>, <i>Василь <b>Минко</b></i>, <i>Іван <b>Сенченко</b></i>, <i>Павло <b>Усенко</b></i> та інші. Видавали журнал «Плужанин» (1925—1927), а також часопис «Плуг» (1928—1932). «Плужани» заявили про своє бажання змальовувати життя нового села, критично ставились до мистецтва минулого, захищали марксистську тезу про перевагу змісту твору над його формою. Вони проводили масові вечори («понеділки»), на яких обговорювали нові мистецькі явища.
<b>«Ланка»</b> (1924—1929) — об'єднання київських письменників, які вважали себе ланкою між культурою минулого і майбутнього. До нього входили <i>Валер'ян <b>Підмогильний</b></i>, <i>Михайло <b>Івченко</b></i>, <i>Борис <b>Антоненко-Давидович</b></i>, <i>Григорій <b>Косинка</b></i>, <i>Євген <b>Плужник</b></i> та інші. Вони відкидали ідеологічну тенденційність мистецтва, спиралися на кращі традиції світового письменства, репрезентували високохудожні твори. Оприлюднювали свої твори в журналі «Життя й революція».
До організації <b>«Молодняк»</b> (1926—1932) входили <i>Сергій <b>Воскрекасенко</b></i>, <i>Іван <b>Гончаренко</b></i>, <i>Ярослав <b>Гримайло</b></i>, <i>Сава <b>Голованівський</b></i>, <i>Борис <b>Коваленко</b></i>, <i>Петро <b>Колесник</b></i>, <i>Олександр <b>Корнійчук</b></i>, <i>Степан <b>Крижанівський</b></i>, <i>Терень <b>Масенко</b></i>, <i>Леонід <b>Первомайський</b></i>, <i>Леонід <b>Смілянський</b></i>, <i>Анатолій <b>Шиян</b></i> та інші. Вони видавали журнал «Молодняк» (1927). «Молодняківці» оголосили себе <i>«бойовим загоном пролетарського фронту»</i>. Тут не обійшлося без вульгаризації мистецтва: ідеологічно витримане римоване гасло ставилося вище ліричного вірша; романтика оголошувалася чужою <i>«справі пролетаріату»</i>.
Їхній ідеології тиску прагнули протистояти митці «Ланки» та група письменників <b>МАРС</b> (<i>Василь <b>Десняк</b></i>, <i>Іван <b>Ле</b></i>, <i>Микола <b>Терещенко</b></i>, <i>Юрій <b>Яновський</b></i>, <i>Фелікс <b>Якубовський</b></i>, <i>Володимир <b>Ярошенко</b></i>). Спілка письменників <b>«Західна Україна»</b> (1925—1933) об'єднала вихідців із Західної України. 1933 року їх усіх було репресовано; тільки кілька з них, пройшовши сталінські концтабори, вижили (<i>Володимир <b>Гжицький</b></i>, <i>Микола <b>Марфіевич</b></i>, <i>Федір <b>Малицький</b></i>).</body>

