<id>D</id>
<author_surname>Чернов</author_surname>
<author_name>Олександр</author_name>
<title>Музика на дотик</title>
<publ_in>Куншт</publ_in>
<url></url> 
<publ_part>3</publ_part>
<publ_place></publ_place>
<publisher></publisher>
<year>2016</year> 
<pages>100-103</pages> 
<length>1163</length>
<alt_orth>0</alt_orth>
<errors>скачав — звантажив</errors>
<comments></comments>
<body>
<emphasis>Повернення вінілових платівок пояснюють по-різному: новою модою серед хіпстерів, ностальгією за аналоговим звуком, особливою цінністю для меломанів. Ми розповімо, як виробляють платівки, що таке канавки і чи справді музика на вінілі має теплий ламповий звук.</emphasis>
<b>Додає пафосу</b>
Ударник гурту <foreign>Somali Yacht Club</foreign> Лесик Магула має колекцію зі 125 платівок. Більшість — нові, випущені вже після «реінкарнації» вінілу. Окрім двох платівок <foreign>Sick of It All</foreign> та альбому <foreign>Kid Dynamite</foreign>, виготовлених наприкінці минулого століття.
«Для мене як для меломана прийшов момент, коли я зрозумів, що ставлення до музики за формулою «послухав онлайн — скачав безкоштовно архів <foreign>mp</foreign>3» — неправильне. Захотілося віддячити музиці, яка була зі мною. Звичайно, гроші рідко напряму йдуть музикантам, але загалом це мій маленький вклад у те, щоб музика не перекочувала в онлайн повністю», — розповідає Лесик.
На його думку, купувати <foreign>digital</foreign>-реліз — нецікаво, а компакт-диск поступається вінілу в естетичності форми. Вініл — це звук, який можна тримати в руках, а крім того — гарна обкладинка та цікаві вкладки всередині.
Наразі Лесик Магула очікує на вінілові платівки <foreign>Somali Yacht Club</foreign>. «Для мене це віха в діяльності гурту. Почути свої пісні на вінілі виходить не часто, оскільки процес тиражування і випуску трудомісткий і дорогий. Проте це додає певного пафосу, як у «доцифрові» часи. Тоді «вийти в світ» на фізичному носієві означало успіх. Ну і можна повісити на стіну в рамку. Це гарно», — вважає хлопець.
Він також зауважує, що заводів із тиражування вінілів у світі дуже мало. В Європі — з десяток. В Україні — жодного. Платівку гурту, в якому грає Лесик Магула, видає лімітованим тиражем берлінський лейбл, а сам завод розташований у Чехії. На виготовлення платівок на підприємствах — величезні черги, тому альбому свого гурту <foreign>Somali Yacht Club</foreign> музикант чекає вже рік.
Попри те, що попит на грамплатівки за останні роки суттєво зріс, індустрія вінілу переживає кризу. Справа в тім, що обладнання для виготовлення платівок не випускають уже кілька десятиліть, тож на заводах його майже не оновлюють.
«Заводи, що нині працюють, цілком забезпечують світову музичну індустрію. Найбільші виробництва Європи розташовані в Чехії, Франції, Італії та Німеччині. Є також невеликі підприємства — мало не з однією пресувальною машиною. Лейбл Олега Скрипки «Країна Мрій», наприклад, друкується в Німеччині», — розповідає один із власників української студії звукозапису <foreign>Aby Sho Music</foreign> Андрій Смірнов
<b>Матриця, канавки та яблука</b>
Щоб створити вінілову платівку, спочатку на підприємствах виготовляють кліше, яке називається «майстер-диском». Його згодом використовують як форму для витискання решти екземплярів. На тонкий алюмінієвий лист наносять спеціальне лакове покриття товщиною близько 0,2 мм.
Далі на верстаті музичний запис переносять на лакований диск: на апарат для нарізки майстер-дисків подають запис зі стрічки або цифрового носія. Точніше кажучи, подають електричний сигнал, який коливає різець. Різець коливається і вирізьблює доріжку. Мовою вінілового сленгу — канавку. (Під час програвання відбувається зворотний процес: коливається голка, і її коливання перетворюються на електричний сигнал). Потім напилюють тонкий шар металу на диск і відділяють його. Так виготовляється металеве кліше.
Окремо друкують круглу етикетку, яку називають «яблуком». Вкладають зліпок гарячого вінілу в прес між «яблуками» і двома кліше, а після цього витискають платівку.
Далі її охолоджують. Якщо порушити температурний режим, то платівка може втратити свою геометрію. Як розповідає Андрій Смірнов, частіше за все така зміна не впливає на звук, але іноді викривлення настільки сильне, що голка стрибає і слухати таку платівку неможливо.
Завершальний етап — пакування. Через неякісні конверти на поверхні можуть залишитися легкі потертості. Під час програвання платівки вони додають до відтворюваного звуку шарудіння.
На випуск одного релізу може піти до 4-6 місяців. Компакт-диск можна виготовити всього за 3-4 секунди, тоді як для витискання однієї платівки необхідно 29 секунд.
Андрій Смірнов розповідає, що наприкінці 80-х змінилася технологія підготовки матриці: «До того основним був процес виробництва майстер-диска, покритого ацетатним лаком, на який нарізали звукові доріжки (<foreign>lacquer</foreign>). Згодом з’явилася нова технологія — прямий запис аналогового звуку на металевий майстер-диск (<foreign>DMM</foreign>)».
Деякі заводи, за словами співвласника студії звукозапису, використовують <foreign>lacquer</foreign>, деякі <foreign>DMM</foreign>. Андрій каже, що досвідчені вініломани чують різницю в частотній передачі тієї та іншої технології. Загальноприйнятою є думка, що нова технологія звучить більш дзвінко.
<b>Теплий ламповий</b>
«Вмикаєш підсилювач, витягуєш обрану платівку з конверта, ставиш на програвач, запускаєш його і обережно спеціальною щіточкою стираєш пил з поверхні платівки (якщо та залежалася). Далі ставиш голку і слухаєш, роздивляючись оформлення альбому, читаєш тексти пісень на додатку. Виконавши описані дії, важко просто поставити платівку і піти мити посуд. Необхідно бути постійно залученим в процес», — так каже Лесик Магула. Він вважає, що вініл вимагає уваги до альбому. І слухати його доводиться саме так, як задумали музиканти, бо неможливо щось змінити в порядку композицій.
Експерти та вчені поділилися на два табори. Одні вважають, що аналоговий звук платівки якісніший за цифровий формат, інші, на противагу, висловлюються на користь компакт-дисків.
Також популярною є думка про «теплий ламповий звук платівки», який додає магії звучанню. Насправді, справа не в самій платівці, а в програвачі. Деякі з них конструювалися на ламповій основі, тому давали «м’якіше» звучання запису, яке згодом назвали «теплим».
Музикант Лесик щодо цього каже: «Не знаю, можливо, на ультрадорогій апаратурі з’являється таке відчуття, але цифри кажуть, що за якістю звуку вініл поступається <foreign>CD</foreign> та іншим форматам».
Та він додає, що на різних носіях звук все ж відрізняється. Музикант розповідає, що з появою цифрових форматів можна записати фактично будь-яку звукову доріжку на диск. Це призвело до появи тренду під назвою <foreign>loudness war</foreign> (війна гучності). Продюсери і деякі виконавці намагалися зробити композиції максимально голосними, бо для більшості слухачів гучні пісні складають враження більш якісних.
«На вініл такі «гучні» пісні записати неможливо, тому сучасна музика (особливо рок-музика) відтворюється на платівці дещо інакше з більшим динамічним
діапазоном, по-справжньому і реалістично; тоді нюанси звучання відчуваються краще. Тут уся магія», — вважає хлопець.
<b>Відродження формату</b>
Магію вінілу власник звукової студії Андрій Смірнов відчуває не тільки на слух, а й на дотик: «Платівка — це звук у відчуттях: тактильних, зорових, слухових. Зрештою, це завершений альбом, зі своєю драматургією, яку будував улюблений виконавець. Не просто бездушна добірка популярних записів на айПоді, відтворених у системі шафл. Це музика з душею, якщо хочете. Вініл вижив, тому що це і є справжній документ матеріальної культури, який зберігає звук».
Також він вважає, що популярність платівок не впадала до нуля ніколи.
А ось музикант гурту <foreign>Somali Yacht Club</foreign> розповідає, що з цього; приводу існують теорії змови. Ніби із розвитком цифрових релізів, піратства, а тепер ще й легальних потокових сервісів типу <foreign>Spotify</foreign> чи <foreign>Google Music</foreign>, найбільші лейбли вирішили забути про <foreign>CD</foreign>, які всім стали нецікаві. Натомість створили ажіотаж навколо «тепло-лампового» і дуже приємного вінілу, щоб далі мати змогу продавати фізичні носії.
«Але я думаю, що все простіше і змови тут немає. Просто <foreign>CD</foreign> та <foreign>mp</foreign>3-файли на компі — це неестетично. Найближча аналогія тут — це книжка. Можна читати з монітора або з читалки, але паперовий варіант має свою красу, це — інший досвід. Саме тому й можемо спостерігати таке зростання інтересу до вінілу», — вважає Лесик Магула.
Дійсно, вініл вже пережив смерть і, як фенікс, відродився з попелу. На думку ударника, не схоже на те, що найближчим часом для музики в тій формі, яку ми маємо, буде придуманий більш раціональний формат, ніж цифровий. Якщо він не зміг вбити вініл, то що зможе?
</body>
